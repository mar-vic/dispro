<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506477">
       </a>
       1. Všeličo sa blyští
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       „My stojíme stále pevne ako múry hradné,
      </em>
     </span>
     <br/>
     <span class="emphasis">
      <em>
       čierna zem pohltí toho, kto odstúpi zradne.“
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Tento veršík asi dvadsať šuhajov s ohňom svätého presvedčenia opakovalo večer dňa 20. júna
      1846 na takzvanom Batzenhäusli
    <sup>
     [
     <a class="footnote" href="#ftn.id2506518" name="id2506518">
      1
     </a>
     ]
    </sup>
    v Požoni.
   </p>
   <p>
    „Tak je, bračekovci!“ ujal sa slova Samko Dolanský, keď búrlivá pieseň zatíchla. „My
      stojíme a pevne budeme stáť ako žulové Tatry naše, keď rozkúria sa nám nad hlavami blesky
      nepriateľov a smelým čelom prelomíme sa cez víchrice a kúrňavy k hviezdnym výšinám slávy a
      spasenia. Len pevnú vôľu majme a niet tých ťažkostí na svete, ktoré by sa nedali premôcť. Len
      svorní buďme a niet tých neprajných úkladov, ktoré by sme víťazne nepremohli! Nech žije medzi
      nami, v nás a pri nás svornosť, odhodlanosť a nezlomná vôľa! Hanba slabochom, skaza
      odrodilcom! Sláva, sláva verným Tatier synom!“
   </p>
   <p>
    Hromovité ,sláva!‘ a ,sláva!‘ ozvalo sa z dvadsiatich hrdiel naraz na zápalisté slová
      Dolanského, ktorého prenikavý hlas až sa triasol od iskrenného nadšenia. Poháre s penavým
      pivom zabrinkali a hneď nato ozvala sa pieseň:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       „Tatier kto synom zostať chceš verným,
      </em>
     </span>
     <br/>
     <span class="emphasis">
      <em>
       bratskú podaj pravicu nám;
      </em>
     </span>
     <br/>
     <span class="emphasis">
      <em>
       päsť nad odrodilcom zatoč čiernym,
      </em>
     </span>
     <br/>
     <span class="emphasis">
      <em>
       vlastným putom kosti mu zlám.
      </em>
     </span>
     <br/>
     <br/>
     <span class="emphasis">
      <em>
       Oj, skaza im, a sláva nám!
      </em>
     </span>
     <br/>
     <span class="emphasis">
      <em>
       Oj, skaza im, a sláva nám!
      </em>
     </span>
     <br/>
     <span class="emphasis">
      <em>
       Slávie, Slávie synom!“ — —
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    V jednom kúte pri stole, na ktorom sa dva takrečené ,rozprádle‘
    <sup>
     [
     <a class="footnote" href="#ftn.id2506619" name="id2506619">
      2
     </a>
     ]
    </sup>
    s cibuľovým zápachom kúrili, sedeli dvaja bystrí šuhajci utiahnutí kus od ostatnej
      spoločnosti. Tmavobrnavá hlava prvého z nich, na ktorej si pyšne trónil srbský fez, svedčila,
      že jej majiteľ je synom dolnej zeme uhorskej, synom ohnivého plemena juhoslovanského. Bol to
      Srb Marek Popovič. Vedľa neho sediaci belohlávok s krásnym modrým okom, s otvorenou jasnou
      tvárou bol žiak z katolíckych škôl a menoval sa Štefan Tišina.
   </p>
   <p>
    Že dráždivo gustiózna pečienka obom znamenite chutila, mi tuším ani dokladať netreba, lebo
      kedyže nechutí žiakom ,rozprádel‘ alebo bryndzové halušky?! Istotne len vtedy, keď ich nemajú.
   </p>
   <p>
    Pieseň zase zatíchla. Šuhajci pripíjali našim slávnym veteránom na zdravie, poháre
      brinkali a plamenistým zdraviciam nebolo konca kraja.
   </p>
   <p>
    „Nuž a ty, Štefko, ešte vždy tú koňacinu odŕhaš?“ pýtal sa Dolanský, pristúpivší k
      stolíku, páchnucemu škvarenou cibuľou.
   </p>
   <p>
    „Hja, braček, dajme i žalúdku, což jeho jest,“ vetí s ľúbym úsmevom Tišina.
   </p>
   <p>
    „Ja som si to už odbavil. Ponáhľal som sa trochu, aby som spev, zdravice a tanec
      nepremeškal.“
   </p>
   <p>
    „Vidím, že si dobrej vôle!“ poznamenal Popovič.
   </p>
   <p>
    „Ako obyčajne v takejto spoločnosti. Braček môj, duša smeje sa mi radosťou a plesá vždy,
      kedykoľvek zídeme sa takto dovedna. Ja v tejto nádejnej mládeži vidím krásnu budúcnosť
      Slovenska.
   </p>
   <p>
    Koľko tu hláv, toľko je odhodlaných hrudi žiť i mrieť za milený národ náš slovenský!“
   </p>
   <p>
    „Dal by pán boh, aby tak bolo.“
   </p>
   <p>
    „Čo, ty pochybuješ?“
   </p>
   <p>
    „Hja, Samko môj, škola je len škola, číry zárobok a nie ovocie. Všelijak to potom v živote
      býva,“ vzdychol si Tišina.
   </p>
   <p>
    „Never, brat môj! Kto tu s nami žije, ten zocelí si prsia proti všetkým zvodným a vábivým
      výhodám časného sveta. Ten po celý čas svojho života podriadi svoj osobný zisk dobru a spáse
      národa. Toho neopustí a neochromí viac ani ťažký boj života, nezvedie ho ani svetská sláva,
      ani brink zlatého plechu.“
   </p>
   <p>
    „A už to je pravda,“ sloví Tišina, „že náš Ľudovít vie rozžať svätý oheň rodoľubstva v
      prsiach synov svojho národa. A skutočne takmer nemožno veriť, žeby ten, kto počul nadšené jeho
      reči a zahorel raz svätou láskou k svojmu rodu, mohol kedy zabudnúť na svoj opustený, svetom
      zaznávaný a bezprávím šliapaný národ slovenský. Medzitým — v živote to predsa všelijak býva.
      Aj mládenecký oheň dusený a ničený chladmi sveta tu i tu hasne a vytuchne a sväté nadšenie, v
      ktorom teraz len smelé slávolety vidíme, rozplynie sa ako ranná hmla, keď vychodí slnce života
      na obzore verejnej činnosti.“
   </p>
   <p>
    „Hahaha! Ty si pesimista,“ skríkne Dolanský. „Pozri len do života a presvedčíš sa, že tí,
      ktorí tu boli pred nami, zostávajú dosiaľ vždy verní zásadám života, čo si tu osvojili. A tak
      to bude i s nami. Ja ti prisahám, že kadenáhle prídem do verejného postavenia, štvrtú čiastku
      svojich dôchodkov každoročne obetujem na národné ciele. A to isté učiní každý u nás. Bol by
      čert, aby sme ešte aj my ochladli, ktorí sme tuná zo samého prameňa vodu pravdy a života pili,
      ktorí sme sa od Ľudovíta učili milovať svoj národ.“
   </p>
   <p>
    „A už že ty neochladneš, o tom som presvedčený,“ hovorí Popovič, „no za všetkých dobre
      stáť, by predsa bola vec trochu ťažká a krušná.“
   </p>
   <p>
    „Ale, brat môj, Samko!“ prejal slovo Tišina, „veď si len pováž, že keď raz do verejného
      života vstúpime, nebudeme sa len vždy učiť, spievať a zápalisté rodoľubné reči počúvať, lež
      práve naopak. Celé mesiace nepočuješ slova o láske k národu, no celý rok, ako je dlhý, počúvaš
      len večné špintanie na sväté presvedčenie, neustále osočovanie rodoľubných snáh a skutkov
      svojich. Ak chceš byť stoličným, nedostaneš úrad, ak budeš kňazom, patrón fary ochladí tvoj
      oheň. Ak sa staneš advokátom, každú pravotu prehráš, ak sa oženíš, bude žena vždy za ušima
      húsť, že z tej slovenčiny žiadneho osohu niet, že deti čižmy potrebujú, a ty že samé Nitry a
      Pohľady a Tatranky.“
    <sup>
     [
     <a class="footnote" href="#ftn.id2506790" name="id2506790">
      3
     </a>
     ]
    </sup>
   </p>
   <p>
    „Hahaha! Vravím, že si pesimista a uisťujem ťa, že alebo nevieš zápal našej mládeže
      dostatočne oceniť, alebo pre nedostatok podobného zápalu nemôžeš pochopiť svätosť a s ňou
      nepochybne úzko spojenú stálosť týchto citov. Ej, prial by som si, vy malomyseľní bratia moji,
      Marko a Štefko, aby zišli sme sa aspoň raz v živote, keď už nie ako žiaci v škole, ale keď
      budeme žiť vo verejnosti ako mužovia, aby som vás oboch potom mohol zahanbiť, aké nepodstatné
      bolo roku 1846 vaše pochybovanie o stálosti rodoľubných citov našej mládeže.“
   </p>
   <p>
    „Hurá, nech žije Ľudovít!“ ozvalo sa naraz z dvadsať hrdiel. „Sláva mu, sláva!“ bo vo
      dverách ocitla sa krásna mužská postava, ktorej jasné oko s výrazom otcovskej radosti hľadelo
      po nádejnej mládeži, kvetu to mladého Slovenska. I Ľudovít Štúr totižto, poctil bol posledný
      tohoročný spevokol šuhajov požonských svojou nimi vítanou prítomnosťou. Prišiel aj on
      rozveseliť sa, potešiť a odobrať sa od svojich milovaných vychovancov.
   </p>
   <p>
    Ľudovít náš bol vtedy pól života slovenského, okolo ktorého točil sa celý ten úzky, malý,
      no krásny svet tatranský. Bol nám všetkým. Bol spisovateľ, politik, kňaz, profesor, redaktor,
      bol vychovávateľ, bol brat, bol otec, bol ideál mládeže slovenskej. Neznal on rozdielov
      kmeňových, ani rozdielov náboženských, a mladík, ktorý v Požoni študoval, či bol Slovák, či
      Čech, či Srb, či Chorvát blaženým cítil sa v jeho prítomnosti, bo v Štúrovi mohol obdivovať
      opravdivého
    <span class="emphasis">
     <em>
      Slovana
     </em>
    </span>
    a kresťana. Čo Ľudovít Štúr bol svojmu národu, čo on
      vykonal, koľko spiacich prebudil, chladných ohrial a slabých utužil, s akými prekážkami
      potýkal sa nezdolným duchom, to vieme všetci, ktorí poznáme jeho život. Bez toho, že by som
      snáď prisviedčal istému odpadlému synovi nášho národa, ktorý mi raz roku 1849 povedal, že
      ,Slovensko len Ľudovít stvoril‘, pretože osudy národov spočívajú nie v ľudských rukách, lež v
      rukách Hospodina; bez toho, žeby som i najmenej prisviedčal istému preveľkému zvelebovateľovi
      nebohého Štúra, ktorý roku 1845, keď nás viacej išlo so Štúrom na plti z Mikuláša do Turca,
      nadšene zvolal, že ,na plti tej sa Slovensko nesie‘, bo svätá vec národa nemôže byť priputnaná
      k životu a smrti jednotlivca; bez toho, hovorím, žeby som bol slepým zbožňovateľom jeho iste
      milej a drahej nám osoby, už vtedy s hlbokou úctou a láskou ľnul som i ja k nemu ako k
      veľkému, prozreteľnosťou božskou vzbudenému géniovi národa, ktorého sväté povolanie bolo budiť
      a kriesiť dlhým otroctvom ducha i tela omámorený, v mdlobách smrtného spánku pohrúžený národ
      náš slovenský. A že tejto svojej úlohe slávny náš Ľudovít Štúr dôstojne a skvele dostál, je
      pravda, ktorú nikto neodškriepi.
   </p>
   <p>
    *
   </p>
   <p>
    Po obyčajných pozdravoch nastal zase veselý rozmar. Spevy a zdravice striedali sa s
      národnými tancami, ba ani stereotypný Abrahám, ktorý miesto koňa haluz predával, nechýbal. Aj
      Ľudovít okrial tuná, rozveselil sa. Zraky jeho milo žiarili, keď mu šuhajci zanôtili jeho milú
      pieseň:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       „Veje vietor po doline,
      </em>
     </span>
     <br/>
     <span class="emphasis">
      <em>
       moja mladosť len tak hynie,
      </em>
     </span>
     <br/>
     <span class="emphasis">
      <em>
       len tak hynie, aj tak zhynie
      </em>
     </span>
     <br/>
     <span class="emphasis">
      <em>
       ako lístok v dúbravine.
      </em>
     </span>
     <br/>
     <br/>
     <span class="emphasis">
      <em>
       Hynie, vädne, dolu spadne,
      </em>
     </span>
     <br/>
     <span class="emphasis">
      <em>
       nikto na ňu neohliadne,
      </em>
     </span>
     <br/>
     <span class="emphasis">
      <em>
       ani otec, ani mati,
      </em>
     </span>
     <br/>
     <span class="emphasis">
      <em>
       ani sestra, ani brati“
      </em>
     </span>
     atď.
     <br/>
    </p>
   </div>
   <p>
   </p>
   <p>
   </p>
   <p>
    O polnoci nastalo bôlne, žiaľne lúčenie, bo zajtra a pozajtra sa šuhajci mali rozísť v
      štyri strany sveta.
   </p>
   <p>
    I rozišli sa.
   </p>
   <p>
    Požehnanie Ľudovíta ich sprevádzalo.
   </p>
   <p>
    Mladíci ním vychovaní osvojili si to požehnanie v živote, avšak, bohužiaľ, i takí boli,
      ktorým čas a okolnosti žitia vymazali z pamäti jeho prorocké slová.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506518" name="ftn.id2506518">
        1
       </a>
       ]
      </sup>
      <span class="emphasis">
       <em>
        Batzenhäuzl
       </em>
      </span>
      — ide o hostinec na mieste Púčkových domov v dnešnom
          Horskom parku v Bratislave.
     </p>
    </div>
    <div class="footnote">
     <p>
      <sup>
       [
       <a class="para" href="#id2506619" name="ftn.id2506619">
        2
       </a>
       ]
      </sup>
      Správne der Rostbraten, (nem.) roštenka
     </p>
    </div>
    <div class="footnote">
     <p>
      <sup>
       [
       <a class="para" href="#id2506790" name="ftn.id2506790">
        3
       </a>
       ]
      </sup>
      <span class="emphasis">
       <em>
        Nitra, Pohľady, Tatranka
       </em>
      </span>
      — štúrovské literárne časopisy a
          almanachy. Almanach Nitru vydával Jozef M. Hurban (I, 1842; II, 1844; III, 1846; IV, 1849;
          V, 1853; VI, 1876). Slovenské pohľady za redakcie J. M. Hurbana vychádzali v rokoch 1846
          až 1848 a 1851 — 1852. Tatranku vydával v rokoch 1832 — 1837; 1841 — 1842; 1843 — 1847
          Juraj Palkovič.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507004">
       </a>
       2. Nie je všetko zlato, čo sa blyští
      </h2>
     </div>
    </div>
   </div>
   <p>
   </p>
   <p>
   </p>
   <p>
    Minulo osudných pätnásť rokov.
   </p>
   <p>
    Istý advokát z Nového Sadu mal akúsi pokonávku na Horniakoch a vybral sa na ďalekú cestu.
      Na ceste po Slovensku zlámalo sa mu koleso v jednej dedinke pod horami, takže bol prinútený
      pobaviť sa v tej dedinke pár hodín. Dedinka to bola dosť ľudnatá, priestranná, čistotná.
      Skladala sa z dvoch dlhých radov nízkych sedliackych domčekov, medzi ktorými uprostred
      širočiznej ulice tiekol potok, obklopený topoľmi, jelšami a vŕbami. Tmolili sa v ňom kŕdle
      bielych husí a pestroligotavých kačíc. Na hornom konci stál kostol s vežou s dvojitým krížom,
      krásne obielený a lipami obklopený. Na dolnom konci dediny ale stál kostol bez veže s hrdzavým
      krížom a veľkým kohútom. Z posmuhlých stien tohoto staviska sa s istotou dalo usúdiť, že
      odvtedy, čo bol vybudovaný, stojí bez všetkej opravy a obnovy. Nielen, že nebol obielený, ale
      i tehly, vymyté dažďom červeneli sa už miestami a cez povybíjané jeho okná si vrabce slobodne
      von a dnu lietali.
   </p>
   <p>
    „Či tu dve fary máte?“ pýta sa náš cestovateľ starého, pri voze zaneprázdneného kolára.
   </p>
   <p>
    „Áno, pán môj,“ odvetí kolár, „katolícku a evanjelickú.“
   </p>
   <p>
    „A akože sa menujú páni farári?“
   </p>
   <p>
    „Katolícky je pán Štefan Tišina a evanjelický pán Samuel Dolanský.“
   </p>
   <p>
    „Nehovorte! Veď sú mi to známi páni, do školy som s nimi chodil. No teraz už nedbám,
      nemusíte sa s tým kolesom tak veľmi ponáhľať. Navštívim aspoň tých pánov.“
   </p>
   <p>
    „No iste ich to poteší.“
   </p>
   <p>
    Náš cestovateľ zaraz sa vybral na bližší mu horný koniec a s preveľkou napnutosťou vošiel
      do fary. Akási stará ženička, ktorá práve vtedy na dvore kurencom jačmeň usýpala, mu na jeho
      dotazy po pánu farárovi zvestovala, že sú pán farár v škole. Cestovateľ náš nie lenivý, nedal
      domov zavolať pána farára, lež tašiel za ním, že ho vraj v škole prekvapí. Prejdúc cez farskú
      záhradu, prišiel do školského dvora a ocitol sa predo dvermi. Zastal, bo práve začul vnútri
      známy mu Tišinov hlas. Tišina tu deti vyučoval.
   </p>
   <p>
    „Ty, Janko, povedz štvrté božie prikázanie.“
   </p>
   <p>
    „Cti otca svojho,“ ozval sa chlapčenský hlas, „i matku svoju,“ atď.
   </p>
   <p>
    „Prečože máme rodičov ctiť?“
   </p>
   <p>
    „Lebo nám život dali, vychovávajú nás a starajú sa o nás, aby sme k šťastiu časnému i
      večnému rástli.“
   </p>
   <p>
    „Tak je. No a vaši rodičia i s vami, čieže sú to dietky?“
   </p>
   <p>
    „Rodičia naši vospolok s nami sú dietky národa slovenského.“
   </p>
   <p>
    „Teda máme milovať a ctiť aj národ náš?“
   </p>
   <p>
    „Pravdaže ctiť a milovať máme národ náš, bo on je náš rodič, on nám život dal, my sme krv
      z krvi a kosť z kosti jeho. Blaho národa je i naše blaho, jeho sláva je i naša sláva a jeho
      poroba je i naša poroba.“
   </p>
   <p>
    „Dobre, synak môj. Ty, Jožko, povedz mi, ktorý je najväčší poklad národa?“
   </p>
   <p>
    „Najväčší poklad národa je jeho reč.“
   </p>
   <p>
    „Čože s tým národným pokladom máme robiť?“
   </p>
   <p>
    „Máme ho milovať, ctiť a vzdelávať, bo v ňom je zárodok národnej osvety, slobody a blaha.“
   </p>
   <p>
    „Či národ môže byť slobodným, keď mu vytisli jeho reč z verejnosti, z cirkvi, zo škôl a
      úradov?“
   </p>
   <p>
    „Nemôže.“
   </p>
   <p>
    „Prečo?“
   </p>
   <p>
    „Pretože vytískaním reči ľudu z cirkvi a zo škôl hynie pravá nábožnosť a zveľadiť sa
      nemôže vzdelanosť a osveta, pretože vylúčením reči ľudu z verejných úradov rozhoduje sa o jeho
      záležitostiach bez jeho vedomia.“
   </p>
   <p>
    „Veľmi dobre, lebo ľud, ktorého reč vylúčili z obecných a stoličných domov, naskrze nemôže
      brať žiaden podiel na verejnej správe, následkom čoho vždy len otročí.“
   </p>
   <p>
    Ďalej počúvať netrpezlivý náš cestovateľ nechcel a nemohol. Nevyslovená túžba ťahala ho
      dnu, v objatie starého priateľa. Keď otvoril dvere, videl asi tridsať chlapcov sediacich na
      laviciach a pred nimi prostred školy vážnu postavu farárovu. Na druhej strane školy pri veľkom
      stole sedel miestny pán učiteľ, ktorý učil kresliť najstarších svojich žiakov.
   </p>
   <p>
    „Štefanko!“ znelo odo dverí.
   </p>
   <p>
    „Marko môj!“ znelo zo stredu školy a dvaja starí priatelia leteli si do náručia.
   </p>
   <p>
    „Ale poznal si ma?“
   </p>
   <p>
    „Akože by som ťa nepoznal! Kdeže si sa tuná nabral?“
   </p>
   <p>
    „Som pravotárom a mám tu neďaleko malú pokonávku.“
   </p>
   <p>
    „No, to ma teší!“ a nebolo vypytovaniu a rozprávaniu konca kraja. To sa rozumie, že škola
      sa zaraz zakončila. Prv ale, než sa žiaci rozišli, zaspievali ešte Hej Slováci a Kto za pravdu
      horí, nato sa nábožne pomodlili a tak odišli pekne domov.
   </p>
   <p>
    „Pán Ladislav Kováč, miestny učiteľ,“ vravel farár, predstavujúc hodného rechtora milému
      hosťovi, „pán Marek Popovič, advokát z Nového Sadu.“
   </p>
   <p>
    „Teší ma.“
   </p>
   <p>
    „Ej, braček môj! Dávno sme sa nevideli!“ — hovorí farár.
   </p>
   <p>
    „Veru, Štefko môj, asi o tri týždne bude tomu už pätnásť rokov.“
   </p>
   <p>
    „A kamže vlastne cestuješ?“
   </p>
   <p>
    „Do Zvolena —“
   </p>
   <p>
    „Do Zvolena! To je znamenité! Aj ja ta zajtra idem, pôjdeme spolu.“
   </p>
   <p>
    „Nedbám. Teda dnes už budem tvojím hosťom. A čože tam máš za prácu?“
   </p>
   <p>
    „Hja, ja idem ešte ďalej. Do Martina sa strojím na Národné zhromaždenie.“
   </p>
   <p>
    „Ah, pekne. Sláva ti!… Ale počujem, že tu v dedine aj Samko Dolanský býva. Tak teda traja
      pôjdeme.“
   </p>
   <p>
    „To neviem, či sa aj Dolanský strojí ísť.“
   </p>
   <p>
    „Nuž čože, nedohovorili ste sa ešte?“
   </p>
   <p>
    „Nebol som s ním.“
   </p>
   <p>
    „Teda poďme, braček, zaraz k nemu a dohovorme sa.“
   </p>
   <p>
    „Odpusť, Marko môj, ale neveľmi sa schádzame.“
   </p>
   <p>
    „Čo?“
   </p>
   <p>
    „Vieš, brat môj, on je ženatý. Má znamenitú ženu, chýrečnú gazdinú, ale tuším trochu
      priveľmi od nej závisí. A potom aj pre ten patent má teraz všelijaké nepríjemnosti. Aby si
      inšpektora nerozhneval, musel proti značnej väčšine cirkevníkov popustiť… slovom, veľa on toho
      má všeličoho na hlave.“
   </p>
   <p>
    „Rozumiem…“ riekol Srb a ťažko si vzdychol.
   </p>
   <p>
    „Dosť na tom, že my dvaja zajtra pôjdeme spolu do Zvolena, to stojí. No a teraz poďme na
      faru. Pán učiteľ, nech sa páči s nami.“
   </p>
   <p>
    „Ej, počkajže, braček,“ slovil Popovič, „nech si už aspoň vašu školu obzriem. Čože je hen
      to za kasňa?“
   </p>
   <p>
    „To je naša cirkevná knižnica.“
   </p>
   <p>
    „Cirkevná knižnica? Ej, ej, to sa mi ľúbi. Akože ste k tomu prišli?“
   </p>
   <p>
    „To je dielo velebného pána farára,“ prejal slovo učiteľ. „Keď pán farár sem prišli,
      zaviedli nedeľnú školu, ktorú po službách božích riadne držiavali. Sprvu to šlo pomaly. Neskôr
      však zapáčilo sa to nielen mládeži, ale i mužom a ženám, keď im tu pán farár všeličo pekné a
      užitočné čítali a vysvetľovali. Teraz nám už veľa ráz ani škola priestorom nestačí. No keď sme
      potom cirkevníkov upozornili, že by dobre bolo, aby aj pre prípad odchodu pána farára ustálila
      sa v cirkvi nedeľná škola, čo je hlavne založením knižnice možné, vďačne prispel každý
      cirkevník malou obeťou. Tieto potom pán farár značne zveľadil svojimi príspevkami a
      novozaloženej knižnici i viacej kníh sčiastky sám daroval, sčiastky u známych národovcov
      zaopatril. Okrem toho stojí v kostole pri dverách i kasnička s nápisom: „Milodary pre cirkevnú
      knižnicu“ a neminie ani jeden týždeň v roku, žeby celkom prázdna zostala. Knižnica táto drží
      teraz pre svojich cirkevníkov už i všetky slovenské časopisy, čo je zvlášť pre mňa, chudobného
      rechtora, veľká výhoda, bo takto zadarmo čítam naše časopisy, ktoré by som si ináč veru nebol
      v stave zaopatriť.“
   </p>
   <p>
    „No dosť už, pán rechtor, poďme, lebo —“ pretrhoval ho Tišina.
   </p>
   <p>
    „Ej ba, nie dosť!“ zvolal Popovič. „Prosím vás, hovorte len. Toto je pre nás zriedkavá
      radosť vidieť tak sa vzmáhať národného ducha. Ja som takéto a podobné veci už viacerým známym
      tam po dobrých farách na dolnej zemi radil a každý mi vravel, že by to veru dobre bolo, ale že
      to má svoje ťažkosti. No, hľa, a tuto v chudobnej dedinke nachodím to, čo som dosiaľ v
      bohatých mestečkách darmo hľadal.“
   </p>
   <p>
    „Hja, pravda, že každý počiatok je veru ťažký! No, keď človek neustane, s pevnou vôľou
      predsa veľa môže previesť.“
   </p>
   <p>
    „To je isté!“ poznamenal Popovič. „A cirkev, to je jediné pole, na ktorom najbezpečnejšie
      sa môžeme ohradiť proti našim neprajníkom. Zvlášť u evanjelikov, kde sbor cirkvi povolaný je
      samostatne riadiť svoje záležitosti. Ktože môže takej cirkvi zakázať založiť si cirkevnú
      knižnicu? Ba keď uznesie sa na tom konvent,
    <sup>
     [
     <a class="footnote" href="#ftn.id2507423" name="id2507423">
      4
     </a>
     ]
    </sup>
    môže i jednu oferu
    <sup>
     [
     <a class="footnote" href="#ftn.id2504822" name="id2504822">
      5
     </a>
     ]
    </sup>
    na takú knižnicu povoliť alebo jej udržovanie nariadiť rozdelením ročitých malých
      príspevkov na cirkevníkov.“
   </p>
   <p>
    „Pravda,“ vravel učiteľ. „Avšak žiadna cirkev to sama od seba neurobí. To všetko len od
      vôle a horlivosti duchovného otca závisí. Ak ten nepoučuje ľud, nehorlí, nepracuje,
      neupovedomený národ náš sám neprichytí sa k ničomu, ba čo viac, ešte prekážať bude takým
      ľudomilným snahám. V opustenosti svojej prichádza mi on ako červík do chrenu zajedený. Neskôr
      ale, keď sa raz prebudí, nevie dosť napožehnávať takýchto dobrodincov. Tak to aj u nás bolo.
      Žaloba za žalobou išla i k samej stolici i k nášmu pánu biskupovi, že zháňame sa ktovie po
      akých cieľoch, že náboženstvo zanedbávame, že zradu vlasti snujeme, že cirkev luteránčime a
      sám pán boh vie čo ešte. A to vlastní cirkevníci naši sa dali zneužiť podlým odrodilcom k
      takýmto žalobám. No napokon predsa otvorili sa im oči. Máme teraz už nielen školu a cirkevnú
      knižnicu, lež i spolok miernosti, hen pri kostole štepnicu, a to všetko dielo nášho pána
      farára!“
   </p>
   <p>
    „No, braček môj, ty si veľký človek!“ vravel Popovič, stískajúc farárovu pravicu. „Kedysi
      si básnil o Tatrách, o zapadlej sláve Slovenska, o jeho nádejach a krásnej budúcnosti. Teraz
      nepíšeš už básne na papier, lež ryješ ich skutkami svojimi do knihy života. Sám odklínaš
      zapadlú slávu Tatier a medzi tŕním kliesniš cestu k blahej budúcnosti nášho národa. Z verného
      syna Slovenska stal sa z teba odvtedy, čo sme sa nevideli, opravdivý kňaz, opravdivý otec
      slovenského ľudu. Tišina môj drahý, sláva ti za to!“
   </p>
   <p>
    „Amice
    <sup>
     [
     <a class="footnote" href="#ftn.id2504886" name="id2504886">
      6
     </a>
     ]
    </sup>
    Marko! Dosť už bolo tých krásnych rečí, ktoré ani tak veľmi nezasluhujem, veď len
      konám svoju povinnosť.“
   </p>
   <p>
    „Hej, ale koľkí sú, čo ju nielen nekonajú, lež ešte naproti nej robia! Ej no, ej no, tento
      Dolanský! Teda tak sa časy premenili.“
   </p>
   <p>
    „Ja som vždy počul, že časy sa nemenia, lež my v nich,“ poznamenal pán rechtor.
   </p>
   <p>
    „Tak je!“ doložil dolnozemský hosť. „No, aký to rozdiel medzi školou a životom! Ja som
      vždy myslel, že náš Dolanský keď raz príde do života, bude hory prenášať,… a teraz!… denique,
    <sup>
     [
     <a class="footnote" href="#ftn.id2504916" name="id2504916">
      7
     </a>
     ]
    </sup>
    nie je všetko zlato, čo sa blyští.“
   </p>
   <p>
    „No, páni moji,“ napomína pán farár, „nemudrujme toľko, lež berme sa už raz do fary.“
   </p>
   <p>
    „Odpusť, braček, ja som už vo fare bol. No prv, než k pohárom sadneme, musím ešte
      Dolanského navštíviť a veľmi by mi milé bolo, keby si išiel so mnou.“
   </p>
   <p>
    „Dobre, brat môj, tebe kvôli veľmi vďačne. A vy, pán rechtor, prosím vás, zájdite ku mne a
      buďte taký dobrý, opatrite nám dotiaľ dáku večeru.“
   </p>
   <p>
    „Notabene, prestrieť dajte pre štyroch,“ doložil Popovič.
   </p>
   <p>
    „Vari máš ešte voľakoho so sebou?“
   </p>
   <p>
    „Nemám, ale Dolanský príde s nami. Zabavíme sa spolu.“
   </p>
   <p>
    „Dolanský?“ usmial sa Tišina, nedôverujúc priateľovým slovám. „Braček môj drahý, mýliš sa.
      Už tri roky u mňa nebol.“
   </p>
   <p>
    „No bude dnes. Poďme.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507423" name="ftn.id2507423">
        4
       </a>
       ]
      </sup>
      <span class="emphasis">
       <em>
        Konvent
       </em>
      </span>
      — zhromaždenie oprávnených členov ev. a. v. cirkevného
          sboru, ktoré rozhoduje o sborových otázkach.
     </p>
    </div>
    <div class="footnote">
     <p>
      <sup>
       [
       <a class="para" href="#id2504822" name="ftn.id2504822">
        5
       </a>
       ]
      </sup>
      <span class="emphasis">
       <em>
        Ofera
       </em>
      </span>
      — peňažný dar na cirkevné účely.
     </p>
    </div>
    <div class="footnote">
     <p>
      <sup>
       [
       <a class="para" href="#id2504886" name="ftn.id2504886">
        6
       </a>
       ]
      </sup>
      (lat.) Priateľu.
     </p>
    </div>
    <div class="footnote">
     <p>
      <sup>
       [
       <a class="para" href="#id2504916" name="ftn.id2504916">
        7
       </a>
       ]
      </sup>
      (lat.) konečne
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2504969">
       </a>
       3. Nie je všetko zlato, čo sa blyští, ale ani samá huspenina
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pán farár Dolanský sedel vo svojom včelíne, fajčil a dumal, keď naši neobyčajní hostia k
      nemu zavítali a svojou návštevou ho priviedli do najväčších rozpakov. Ale tak sa zdalo
      príchodzím, že je predsa veľmi rád, že ho našli nie vo fare, lež iba tu vo včelíne. Včelín ten
      zdal sa byť útočišťom pokoja pána Dolanského. — Bol teda očividne spokojný s tým, že vo
      včelíne aspoň bez svedkov môže uvítať svojich hosťov. Avšak spokojnosť jeho netrvala dlho, bo
      sotva minulo desať minút, prišla i pani farárka so šitím. Keď zvedela, čo sú to za hostia,
      odobrala sa po obyčajných pozdravoch a po veľmi krátkom rozhovore do chyžky, k včelínu
      pristavenej, zaplesnúc za sebou dvere. Hostia teda zase zostali samotní. No samota táto bola
      len zdanlivá, bo pán farár mal ten nápad, keď chyžku tú pred dvoma rokmi staval, že miesto
      riadnych dverí pre usporenie útrat upotrebil jedny staré, na farskej povale objavené sklené
      dvere, do ktorých však miesto zabitých skiel nedal vsadiť nové sklá. Zapravil diery
      sieťovinou, aby vraj komáre a muchy a včely nemohli dnu. Pani farárka, aby sieťovina stratila
      priezračnosť, okrášlila ešte dvere znútra tmavomodrou zásterkou. V akej situácii nachodil sa
      pán farár, ktorý vedel, že každé slovo, čo sa prehovorí vo včelíne, zreteľne počuje jeho
      manželka v chyžke šijúca, to ľahko uhádneme. Čo sa týče jeho osobnosti, hoci od roku 1846 ešte
      len pätnásť rokov minulo, predsa by už teraz nikto v ňom nebol hľadal toho niekdajšieho
      zápalistého a nadšeného šuhaja. Roku 1846 Dolanský životom svojím a ideálmi predbehol
      človečenstvo najmenej o pol storočia a predstavoval si svet slovenský asi tak, ako mal vyzerať
      koncom bežného storočia. V roku 1861 bol Dolanský so životom svojím a ideálmi o pol storočia
      naspäť, bo naveky len o rozličných devalváciách rozhutoval. Terajšej duchovnej povahe
      Dolanského zodpovedala už i vonkajšia podoba. Slovom, tak sa zdalo, že sám seba opustil.
   </p>
   <p>
    „Nuž, Samko môj, čože takto naveky robievaš?“ pýta sa Popovič.
   </p>
   <p>
    „Čo robím? Hm. Roboty a starostí dosť. Mám dvoje detí, musím sa ohliadať, ako ich
      vychovám.“
   </p>
   <p>
    „Počujem ale, že dosť dobrú faru máš.“
   </p>
   <p>
    „Ale ja dobrú faru?! Braček, keď prší, všetky hrnce, misy a korytá musím na poval
      povykladať, aby do izieb netieklo.“
   </p>
   <p>
    „No ja nemyslím stavanie, ale dôchodky fary tvojej, že vraj sú dosť pekné.“
   </p>
   <p>
    „Dôchodky? Hahaha! Neviem aké? Patrón mi nič nedáva, cirkev chudobná… veď vidíš, ako
      kostol a fara zvonku vyzerajú.“
   </p>
   <p>
    „Nuž a prečože si iného patróna pre cirkev nezvolíte?“
   </p>
   <p>
    „Čo, iného patróna? Braček, nerozumiem ťa, ty žartuješ.“
   </p>
   <p>
    „Nežartujem, Samko môj. Vidíš, ja znám jednu cirkev, kde patrón bol súčasne spolu aj
      inšpektorom cirkvi a práve tak sa staral o kostol, školu a faru ako tu. Nuž, čo farár urobil?
      Zvolal bez inšpektora konvent a cirkev uzniesla sa na tom, aby farár jej menom písal tomu
      patrónovi, aby vykonával svoje povinnosti, bo ak nie, cirkev si zvolí iného patróna. A tak sa
      stalo. Cirkev tá si zvolila svojho dedinského richtára za inšpektora a celú obec za patróna.
      Má sa pritom znamenite, bo cirkevné stavania sú také čisté a poriadne, akých na ďaleko na
      široko niet.“
   </p>
   <p>
    „Hahaha! Braček, to je tuná nemožné. No všakver, brat Tišina, kto tunajšie pomery pozná.
      Bol by mi to za inšpektor, náš dedinský richtár. Tvoj kostolník viac stojí, všakver, Štefko?“
   </p>
   <p>
    „Môj kostolník je síce chudobný človek…“
   </p>
   <p>
    „Ale má rozum!“ skočí mu do reči Dolanský, „a náš richtár je osol. Neraz si tak
      rozhodujem, že by som veru nedbal, trebárs máme v dedine vyše troch štvrtín obyvateľstva
      samých čírych luteránov, keby nie ako teraz každý priestupný rok, lež rok po roku vždy tvoj
      farník bol richtárom.“
   </p>
   <p>
    „Braček Samko, odpusť, že ti úprimne vyznám. Príčinu toho jedine sám v sebe musíš hľadať.
      Povedz mi, či si zvykol obcovať so svojimi farníkmi?“
   </p>
   <p>
    „Ale ja, keď musím, nuž obcujem. Čože budem obcovať s tým sedliakom? Keď ma na veselie
      zavolajú, nuž idem, ale aj tam sú ti —“
   </p>
   <p>
    „Teda práve to, čo by si mal robiť, nerobíš, a čo by si nemal robiť, robíš. — Braček, ja
      znám jedného farára. Ten keď ráno vstane a vyjde do pitvora, deň čo deň nájde tam pár starších
      mužov, babičiek a školákov a pekne rúče zhovára sa s nimi nielen o počasí a úrodách poľných,
      ale i o úrodách srdca a ducha, o potrebách nielen svojich, lež i o potrebách ľudu a národa. A
      náhľady farárove takto, hľa, dostávajú sa medzi ľud a vzdelávajú ho, bo gutta cavat lapidem.
    <sup>
     [
     <a class="footnote" href="#ftn.id2505177" name="id2505177">
      8
     </a>
     ]
    </sup>
    Keď vyrozpráva sa takto s nimi, potom vojdú do svetlice, kde ich už pani farárka s
      pätoro čisto oblečenými deťmi očakáva. Farár sadne za stôl, zaspievajú si raňajšiu, potom
      kľaknú všetci a modlia sa k pánu bohu. Po modlitbe idú niektorí po svojej práci, iní k riadnym
      službám božím raňajším do kostola a až po odbavených modlitbách prinesie slúžka mliečko na
      stôl.“
   </p>
   <p>
    „To je všetko pekne, braček môj, ale tunajší ľud…“
   </p>
   <p>
    „Samko môj, ver mi, že náš ľud slovenský je všade jednaký, pod Kriváňom taký ako hen pri
      Tise, dobrý, pobožný, len ho viesť treba. Naraz to, pravda, nejde. Ale len probuj bližšie a
      častejšie obcovať so svojím ľudom. Uvidíš, ako ľahko sa on vzdeláva a onedlho pochopí ťa aj
      tvoje ľudomilovné snahy. No aristokratickým ignorovaním, abo odstrkovaním ľudu národ nikdy
      nevzbudíš. Nám treba stavať budovu národnej osvety nie od strechy, lež od základov. Keď ale
      kňaz, ktorý je povolaný položiť tieto základy, odvracia sa od ľudu, považujúc ho za surovú,
      vzdelania neschopnú a samosprávy nehodnú masu a nepoučuje ho o jeho životných záujmoch, vtedy
      nie div, že ľud hlivie, ako dosiaľ hlivel, dá sa komukoľvek použiť i ku skaze vlastných
      záujmov, v rozhodnej dobe i najvernejších priateľov opúšťa a spojuje sa s najúhlavnejšími
      nepriateľmi národa. To, hľa, ver mi, je jediná príčina vašej biedy a nepopulárnosti vašich
      výtečníkov a ich ľudomilných ideí. Niet toho malicherného, toho veľkého, toho dobrého, toho
      podlého, toho dovoleného, toho nezákonného prostriedku, ktorého by naši nepriatelia nepoužili
      na zvýšenie svojej moci a na utláčanie nás všetkých. Oni prosia, modlikajú, hrozia, platia,
      kradnú, bijú, vešajú, slovom všetko, ale všetko robia na našu skazu, a vy? Vy strčíte tuná
      ruky do vrecka, dívate sa na tie pandrlácke komédie a ani to nerobíte, pri čom nič
      nereskírujete, čo vás nič nestojí. Nepoučujete totižto ľud o jeho stave, o jeho záujmoch, o
      jeho priateľoch, lež ignorujete ho, opovrhujete ním, akoby ste si už aj vy boli osvojili tú
      starú hanebnú zásadu de misera contribuente plebe,
    <sup>
     [
     <a class="footnote" href="#ftn.id2505252" name="id2505252">
      9
     </a>
     ]
    </sup>
    že je sedliak len preto na svete, aby na druhého robil.“
   </p>
   <p>
    „Ale braček, tunajší ľud —“
   </p>
   <p>
    „A prečože hovoríš, že by si nedbal, čo by každý rok katolík bol richtárom?“
   </p>
   <p>
    „Lebo… lebo…“
   </p>
   <p>
    „Lebo toť ľa Tišina odvtedy, čo je tu, s ľudom svojím každodenne obcuje. Má nedeľnú školu,
      má cirkevnú knižnicu, má štepnicu a dal by sa vraj i hospodársky spolok založiť v obci, keby
      mu tvoji farníci neprekážali.“
   </p>
   <p>
    „Čo moji?“
   </p>
   <p>
    „Richtár je proti tomu,“ vetí Tišina; „že vraj on nevidí v tom žiadneho osohu pre náš
      obecný ľud.“
   </p>
   <p>
    „Počul som o tom a skutočne ani ja nenahliadam… lebo keď dačo chcem odkladať, môžem si to
      aj doma odložiť.“
   </p>
   <p>
    „Mýliš sa, braček. Ty snáď ani nevieš, čo a ako sa zakladajú hospodárske spolky a aký je
      ich cieľ. Vidíš, ja ti to, keď sme už raz v tom, ak chceš počúvať, v krátkosti rozpoviem. Ak
      vaša obec založí hospodársky spolok, tak do jeho pokladnice každý úd ako základinu položí
      jednu zlatku ročne.“
   </p>
   <p>
    „Hahaha! To ďaleko nepríde, čo zapísať sa dá trebárs celá dedina doňho.“
   </p>
   <p>
    „Koľkože máte domov v dedine?“
   </p>
   <p>
    „I s fíliami
    <sup>
     [
     <a class="footnote" href="#ftn.id2505324" name="id2505324">
      10
     </a>
     ]
    </sup>
    asi tristo.“
   </p>
   <p>
    „No vidíš, ak len z každého tretieho domu jeden človek vstúpi za člena, už máte sto
      zlatých.“
   </p>
   <p>
    „Nuž a čože už s tým?“
   </p>
   <p>
    „Nuž potom okrem toho musí každý člen každý deň platiť do spolku dva grajciare, to jest
      mesačne šesťdesiat grajciarov alebo ročne sedem zlatých tridsať grajciarov. Sto členov činí už
      sedemsto tridsať zlatých. Tieto peniaze budú sa dávať v menších čiastkach ako pôžičky ľuďom,
      čo potrebujú peniaze, ale iba tým, ktorí sú členmi spolku, a to na šesť percent a dve percentá
      provízie, dovedna teda osem percent.“
   </p>
   <p>
    „Čo, amice, to je hrozne veľa!“
   </p>
   <p>
    „Ty, Samko, povedz mi, prosím ťa, keď tak tuná daktorý tvoj farník potrebuje peniaze, notabene
    <sup>
     [
     <a class="footnote" href="#ftn.id2505373" name="id2505373">
      11
     </a>
     ]
    </sup>
    taký, čo nemá majetok, za aké úroky dostane požičať peniaze?“
   </p>
   <p>
    „Za nijaké, bo ak nemá majetku, nikto mu ani grajciara nezverí.“
   </p>
   <p>
    „No vidíš, nebude ten teda rád, keď tu na osem dostane percent?“
   </p>
   <p>
    „Teda aj takým požičia spolok peniaze, čo nemajú dom a role?“
   </p>
   <p>
    „To sa rozumie, lebo tí obyčajne platievajú najväčšie úroky. Krajčír, švec, stolár,
      hrnčiar, drotár a vôbec všetci priemyselníci, ak dostanú peniaze, musia nahradiť veriteľovi i
      riziko úrokmi, pretože okrem statočnosti nemajú inej hypotéky. Nuž a keď si taký sedliak, čo
      má dom a role, požičia u Abraháma napríklad päť zlatých, čo mu platí za rok?“
   </p>
   <p>
    „Amice, päť zlatých nepožičiava sa nikdy na rok, lež len na tri-štyri týždne a platí sa,
      nakoľko viem, od nového zlatého na týždeň tuším desať grajciarov.“
   </p>
   <p>
    „Nevrav, braček, to je nemožné!“
   </p>
   <p>
    „Ba, tak mi hovoria.“
   </p>
   <p>
    „Aj ja som tak počul,“ doložil Tišina, „je to hrozný interes.“
    <sup>
     [
     <a class="footnote" href="#ftn.id2505431" name="id2505431">
      12
     </a>
     ]
    </sup>
   </p>
   <p>
    „Amice Dolanský, vieš, že je to od sto zlatých na týždeň desať zlatých a na rok päťsto
      dvadsať!!! — Teda osem percent je veľa a päťsto dvadsať nie?“
   </p>
   <p>
    „Nemyslel som, že to tak veľa vynáša.“
   </p>
   <p>
    „Veru vynáša. Vidíš, ako ti potom sedliak má ku grošu prísť a zmôcť sa, keď musí platiť
      také úroky, keď ho potreba prikvačí. No hospodársky spolok dá každému svojmu členovi peniaze
      na osem percent či na týždeň, či na rok, to je všetko jedno, bez ohľadu na to, či si požičia
      päť a či sto zlatých. Rozumie sa, že to vždy výbor rozhoduje, koľko sa komu môže požičať, bo
      tu platí zásada ,všetci za jedného a jeden za všetkých‘. Okrem toho, braček, sú ľudia, ktorí
      keď si zgazdujú pár zlatých, odložia ich, no radi by boli, keby im peniažky v skrini odložené
      donášali dáky úžitok. Požičať ich voľakomu? To sa boja, bo vraj dlžník nevrátil by dlžobu
      načas, práve keď by oni groše najviac potrebovali, a pravotiť sa — to nechcú. To vlečie sa
      dlhé mesiace, ba často i roky, ba viac unovania a meškania práce stojí, než sú tie úroky
      hodné. Ako dobre, vidíš, takému hospodárovi padne, keď si pár zlatých na také miesto môže
      odložiť, kde mu ich každú hodinu i s úrokmi bez prekážky vyplatia.“
   </p>
   <p>
    „To je všetko pravda, nuž ale keď dakto nestačí ani tie každodenné grajciare platiť.“
   </p>
   <p>
    „Keď nemôže, nuž vystúpi, kedy sa mu zachce. Dostane to, čo dnu vložil i s úrokmi naspäť
      (okrem základných sto grajciarov) a stratí i právo požičiavať peniaze od spolku.“
   </p>
   <p>
    „Nuž a dokiaľ tie každodenné dva grajciare platiť treba?“
   </p>
   <p>
    „Iba dotiaľ, kým nezmôže sa spolok natoľko, že príspevky tieto viac nebude potrebovať. Keď
      napríklad kapitál spolku vzrastie raz na päť — šesťtisíc, nuž potom už takýchto príspevkov
      nebude treba. Potom zráta sa každému, koľko úhrnom vložil a dá sa mu podľa toho štvrť, pol, ba
      i celá účastina, ktorú, keď chce, predá, keď chce, podrží si. Podľa nej bude si vyberať
      dividendy z ročných dôchodkov spolku.“
   </p>
   <p>
    „Amice, to sa mi ľúbi. To je skutočne znamenité. Braček Tišina, taký spolok by sme si mali
      založiť.“
   </p>
   <p>
    „V Čechách ho má temer každá väčšia obec, a preto sa tam teraz tak vzmáha národný duch aj
      v nižších vrstvách ľudu. Ba takýmito spolkami napomáha sa hmotný dobrobyt ľudu a s ním
      zotavuje sa pomaly aj ochabnutý duch národa. Pri spolkovaní sa častejšie ľudia schádzajú a
      vymieňajú si rozličné idey. Náš opustený ľud naučí sa tak pomaly rozmýšľať, ba i hovoriť o
      svojom stave a verejne vystupovať za svoje záujmy. Slovom, vyjde z tej maloletosti, v ktorej
      až podnes ešte hlivie.“
   </p>
   <p>
    „Pravda,“ rečie Dolanský, „no neverím, že by nám taký spolok povolili.“
   </p>
   <p>
    „Braček, každá vláda sa pokladá za šťastnú, keď sa vzmáha hmotný dobrobyt jej ľudu. Bo
      človek, ktorý sa má dobre, nielen že dane ľahšie platí, no všeobecne sa vraví, že i za
      poriadok a teda i za zákonnosť býva zaujatejší, než ten, ktorý nemá čo stratiť. A napokon, ak
      by nepovolili obci založiť hospodársky spolok, nuž dobre, nech cirkev založí takúto
      ,sporiteľňu‘ pre svojich farníkov. Tomu podľa zákona nikto nemôže prekážať.“
   </p>
   <p>
    „Tak je, braček Tišina, ja som za to, aby sme si založili dač takého.“
   </p>
   <p>
    „Teším sa, Samko môj,“ vetí Tišina, „že vidíš blahonosné pôsobenie podobného spolku. Tu
      moja ruka, že to dokážeme.“
   </p>
   <p>
    „No, sláva vám, bračekovci! Vidíš, Samko môj, koľko ráz nejeden z tvojich farníkov nevie,
      ako útraty zapraviť, keď náhle má v dome pohreb. A ty nedostaneš ani grajciara. —“
   </p>
   <p>
    „Tak je,“ vzdychol si Dolanský.
   </p>
   <p>
    „A tvoj farník padne pre pár grošov do rúk úžerníkov, aby mohol dať spraviť truhlu a jamu
      vykopať. Uvidíš, nech taký spolok bude tuná jestvovať len desať rokov, ako sa zmôže ľud ten a
      s ním — čo je veľmi prirodzené — aj tvoje dôchodky. Avšak bolo by treba ľud o tom dopredu
      poučovať, založiť nedeľnú školu a s ňou spojenú cirkevnú knižnicu.“
   </p>
   <p>
    „No to, myslím, nie je tak veľmi potrebné.“
   </p>
   <p>
    „Never, Samko môj! To je prvý krok. Keď ty v nedeľu po kostole zdržíš ľud v božom chráme,
      abo zavoláš ho do školy, vďačne bude počúvať tvoje naučenia. Oboznámi sa s tebou nielen
      telesne, lež i duševne a ty s ním. Dostane tak k tebe neohraničenú dôveru, ktorú dosiaľ
      dozaista nemá, bo si ho zanedbával. Staral si sa len o svoje štóly a korce, a nie o to, ako by
      si ľud svoj hmotne i duševne mohol pozdvihnúť. Budeš im čítať knihy, pojednávajúce o podobných
      veciach a naše noviny.“
   </p>
   <p>
    „Braček, odpusti, politikou sa nerád zapodievam.“
   </p>
   <p>
    „Samko môj, politikou sa musíš zapodievať, ak chceš dobro svojho ľudu. Nehovorím ja, že
      politikou Anglicka v Indii, alebo Francúzska v Mexiku, ale hovorím, politikou vlastného
      národa. Pozorným okom treba sprevádzať všetky hnutia národa, znať dokonale, čo ho bolí, čo mu
      treba a čo mu môže byť v každej okolnosti najprospešnejšie. A to je jedine tak možné, keď
      časopisy naše, to zrkadlo nášho slovenského národa budeš pilne čítať.“
   </p>
   <p>
    „Amice, počujem, že ich je teraz deväť. Kdeže by som ja chudobný kňaz mohol držať všetky
      naše časopisy?!“
   </p>
   <p>
    „To nehovorím, aby si ich ty všetky držal, to by bola obeť, ktorú od chudobného kňaza
      nikto žiadať nemôže. Avšak, aby si ich predsa mohol čítať, k tomu ti veľa netreba. Počuj len,
      založíš si cirkevnú knižnicu. Najprv, keď si ľud k tomu už náležite pripravil, vyzveš ho v
      chráme božom k dobrovoľným príspevkom na tú knižnicu. — Ver mi, že zídu sa ti dva tri zlaté,
      potom vyzveš najzámožnejších gazdov, či by sa nechceli stať zakladateľmi tej knižnice. Mená
      tých, ktorí na to pristanú, zapíšeš na pamiatku do jednej veľkej knihy. Každý taký zakladateľ
      bude povinný platiť mesačne osem — desať grajciarov, za čo bude mať tú výhodu, že sa mu
      ktorákoľvek knižka z knižnice aj domov požičia. Čo len dvadsať takých gazdov nájdeš, už to
      bude do roka dvadsať štyri zlatých. Potom, ak bude krstenie, svadba alebo akákoľvek iná
      zábava, nikdy nezabudni ani medzi zábavnými žartami na vážne dielo na národa roli dedičnej.
      Zabrinkaj tanierikom s vyzvaním, aby čím kto chce prispel na cirkevnú knižnicu. A čo ti každá
      svadba a každé krštenie len päť groší donesie, už je to značná pomôcka. No a ľud náš je dobrý
      a nábožný. Istotne nezabudne ani na knižnicu, keď dač obetuje či na školu, či na kostol.“
   </p>
   <p>
    „Ale, braček, nevidím potrebu držať všetky noviny, napríklad i tie, ktoré i tak máme v
      našej dedine.“
   </p>
   <p>
    „Nemyslím ja kadejakých ,ľudu priateľov‘ a vlkov hltavých v rúchu ovčom, obyčajne len
      proti vám zakúpených. Myslím časopisy, o ktorých sme presvedčení, že pracujú na dobre a
      zveľadení slovenského národa. A to sú pre katolíkov znamenitý Cyril a Metód, pre luteránov
      Cirkevné listy, pre obe vyznania výtečné Vedomosti, Priateľ školy atď.
    <sup>
     [
     <a class="footnote" href="#ftn.id2505728" name="id2505728">
      13
     </a>
     ]
    </sup>
    A vidíš, trebárs by sa v obci i nachodil jeden výtlačok daktorých týchto novín,
      nech predsa cirkevná knižnica všetky drží.“
   </p>
   <p>
    „To neviem, prečo nadarmo peniaze vyhadzovať.“
   </p>
   <p>
    „Preto, aby bolo viac odberateľov. Vidíš, takmer každý prebudený a uvedomelý Slovák, ktorý
      sa neštíti obetí, drží všetky vaše časopisy. Hja, braček, ale takých prebudených máte ešte
      málo a žiadať od tých štyristo — päťsto národovcov, aby len oni sami všetko konali a všetky
      ťarchy znášali, je vec nespravodlivá. Braček, pozri len do katalógu predplatiteľov či
      Vedomostí, či Černokňažníka atď., vždy a všade len tie isté mená tých istých obetavých
      našincov nájdeš, ktorí aj ináč každú knihu kúpia a všade sú, všade idú na vlastné útraty, kde
      to česť a dobro národa žiada. To je ale nie v poriadku. Hľaďte vy Slováci týmto verným synom
      národa uľaviť ich veľké a storaké ťarchy. Pretože však nemáte ešte dosť jednotlivcov, ktorí by
      boli vstave napomáhať a celkom vydržiavať vaše časopisectvo, nevyhnutne vám potrebné k
      prebudeniu národa, utvorte spolky, ktorých členovia s malými príspevkami vykonajú veľmi ľahko
      to, čo jednotliví národovci nevládzu. Pováž si len, keby si každá slovenská cirkev, či
      katolícka, či luteránska, založila cirkevnú knižnicu a držala si len jediný časopis, nuž hneď
      by mali vaši redaktori na tisíce predplatiteľov. Takto by sa nielen sami osamostatnili, ale
      mohli by aj svojich dopisovateľov primerane honorovať, čo by zase bolo veľkým podnetom k
      živšej činnosti literárnej.“
   </p>
   <p>
    „Pravdu máš, Marko môj!“ zvolal Dolanský a pošepky dodal: „vidíte, moja žena mi naveky
      hudie, že z tej slovenčiny nijakého osohu niet. Bo vieš, ja si niekedy tak zabásnim, nuž a keď
      ma pristihne, potom ma už mydlí, že na kýho čerta sa s tým zapodievam, že to na kuchyňu nič
      nedonesie. A vraj naproti tomu každú maďarskú báseň, ako pán inšpektor vravieva, rýdzim zlatom
      platia.“
   </p>
   <p>
    „To je prirodzené, bo tam má každý časopis na tisíce odberateľov. Ani u nás by nebolo
      ináč, keby sa takto naši ľudia zaujali za slovenské časopisectvo.“
   </p>
   <p>
    „Teda ty, Tišina, si už skutočne založil cirkevnú knižnicu, ktorá drží všetky časopisy?“
   </p>
   <p>
    „Tak je, brat môj a máme už i zo dvesto kníh v nej, ktoré moji ľudia čítajú s neslýchanou
      dychtivosťou.“
   </p>
   <p>
    „No, amice, tu moja ruka, do Petra a Pavla ju i ja musím založiť. Vidíš, keby mi to takto
      bol voľakto prv rozpovedal.“
   </p>
   <p>
    „Samko môj,“ vyhováral sa Tišina, „zbadal som, že si bočil odo mňa a preto som ti nechcel
      byť na ťarchu.“
   </p>
   <p>
    „Veľmi si chybil,“ prejal slovo Popovič. „Nemožno, žeby v takom nadšenom učeníkovi
      Ľudovíta, ako bol Dolanský, pre trampoty sveta naveky vytuchol všetok zápal. Vy Slováci ste,
      braček, takí ľudia, že tiahnete jeden sem a druhý tam, ba nejeden ešte i naspak. Vám to nie
      ,stokráte mluviť,‘ lež naveky ,kričať‘ treba a vbiť nasilu dač dobrého do hlavy, aby ste sa
      toho lapili, ako sa patrí. Vy ste priatelia toho polovičkárstva, ani sem, ani tam, a ,nur vom
      Halben sich entwöhnen‘,
    <sup>
     [
     <a class="footnote" href="#ftn.id2505873" name="id2505873">
      14
     </a>
     ]
    </sup>
    ako vraví Goethe. Vy sa bojíte pre rozličné, často dosť malicherné svetské ohľady
      zastať pravdu a vystúpiť smelo ako my tam dolu. Slovom, vy ste ľudia na skutky a činy ešte
      nenavyknutí, vás k najblahonosnejším činom treba za vlasy ťahať, k vášmu vlastnému dobru silou
      nútiť… Na toto, brat môj Tišina, si ty zabudol, a tak, hľa, zanedbal si Dolanského. Povážte
      len, koľko dobrého by ste od desiatich rokov boli mohli vykonať pre vašu obec, keby ste boli
      pracovali zjednotenými silami. No a ďalej to, Samko, všakver ináč bude?“
   </p>
   <p>
    „Ej, ináč, braček! Veľmi som ti povďačný, otvoril si mi oči!“
   </p>
   <p>
    „No chvalabohu, že je tak! Ale teraz, bračekovci, poďte ku mne, zajeme si a zapijeme,“
      ozval sa Tišina.
   </p>
   <p>
    „Odpusti, braček môj,“ riekol Dolanský, „dnes už nemožno, ale zajtra…“
   </p>
   <p>
    „Zajtra nie je brat Tišina doma.“
   </p>
   <p>
    „Nie? Kamže sa strojíš?“
   </p>
   <p>
    „Do Martina.“
   </p>
   <p>
    „Bezpochyby v súkromných záležitostiach.“
   </p>
   <p>
    „Nie v súkromných, lež v národných.“
   </p>
   <p>
    „Nuž, či ty nevieš, čo sa v Martine robí?“
   </p>
   <p>
    „Skutočne, vyznať musím —“
   </p>
   <p>
    „Kdeže máš osemnáste číslo Vedomostí?“
   </p>
   <p>
    „Aha!… to jest… neviem… odpusti… vlastne…“
   </p>
   <p>
    „Čo, vari ani Vedomosti nedržíš?“
   </p>
   <p>
    „Braček, chudobný som, ale keď založím knižnicu, potom… verte mi, bračekovci, hanbím sa
      pred vami. Ale,“ a tu obzerá sa na chyžku pri včelíne a pošepky vraví, „moja stará…“
   </p>
   <p>
    „Braček,“ riekol Tišina vážne, „ja mám česť tvoju ženu osobne znať. Pravda, je to dobrá
      gazdiná, ale je to i osoba dobrá, statočná a vzdelaná. Neverím preto, že by ľudskému duchu,
      menovite svojmu mužovi, kňazovi to slovenskému prekážala zaopatriť si duševnú potravu, keď
      uznáva, že telo nemôže žiť bez potravy.“
   </p>
   <p>
    Dolanský osinel od ľaku, vediac, že tieto slová neomylne počula i jeho žena.
   </p>
   <p>
    Sotva mal dosť času ohliadnuť sa na chyžku, keď sa vo dverách ocitla postava farárky. „Tak
      je, pán brat!“ riekla, „ja som tuná reči toho dolnozemského pána počúvala a hoci našu
      slovenčinu i so srbštinou trocha pomiešal, predsa som všetko dokonale rozumela. Ich reči ma
      úplne presvedčili o neklamnej pravdivosti týchto náhľadov, o ktorých som dosiaľ ešte nikdy
      nepočula. A preto sľubujem, že ak som niečím prekážala dosiaľ našej národnej veci, v
      budúcnosti sa budem usilovať napraviť to svojím pričinením. Úplne som presvedčená, že s
      podobným vzdelávaním ľudu musí sa dvíhať jeho dobrobyt a teda i dobrobyt jeho kňazov a
      učiteľov!“
   </p>
   <p>
    „Sláva vám, pani sestra!“ kričali Tišina a Popovič jedným hrdlom a bežali jej naproti.
      Dolanský vyzeral, akoby bol spadol z duba.
   </p>
   <p>
    „No skutočne sa radujem, že moja návšteva priniesla také hojné ovocie. Avšak ešte jednu
      prosbu mám. V Martine sa zíde dňa 6. júna národ slovenský formulovať prosby svoje pred kráľa a
      vysoký snem uhorský. V prosbe tejto vysloví národ, čo žiada a čo nevyhnutne musí dostať. Aby s
      bratmi Maďarmi a inými národmi uhorskými v prastarej vlasti našej pod korunou svätého Štefana
      v mieri a pokoji ako národ mohol jestvovať. Na porade tejto zúčastnia sa všetci národovci
      slovenskí. Aj brat Tišina tajde a ja s ním. Prosba moja teda je, aby pripojil sa k nám i brat
      náš Dolanský.—“
   </p>
   <p>
    „Braček, keby len tie peniaze… Vieš, že cesta veľa stojí.“
   </p>
   <p>
    „Samko môj,“ riekla farárka, „pár groší sa len i u nás nájde, ak ti to úrad tvoj dovoľuje,
      neodťahuj sa ani ty…“ viac hovoriť nemohla, lebo jej Dolanský vrelým bozkom pretrhol reč.
   </p>
   <p>
    „Živio!“
    <sup>
     [
     <a class="footnote" href="#ftn.id2506027" name="id2506027">
      15
     </a>
     ]
    </sup>
    kričal Marko, „živio, pani farárka!“ — a tisol jej ruku.
   </p>
   <p>
    „Pôjdeme teda traja,“ usmieval sa Tišina v blahej spokojnosti. „Jeden katolík, jeden
      luterán a jeden pravoslávny!“
   </p>
   <p>
    „Tak je, traja kresťania, traja opravdiví Slovania! A teraz už poďme k Tišinovi a
      pripijeme si na zdravie, na požehnanie našej cesty a Svätému Martinu, ktorý svojím vystúpením
      prebral slovenský národ zo sna, na slávu! — Živili
    <sup>
     [
     <a class="footnote" href="#ftn.id2578068" name="id2578068">
      16
     </a>
     ]
    </sup>
    Slováci!“
   </p>
   <p>
    „Nech žijú takíto hodní Srbi,“ zvolá pani farárka, „ako je pán Popovič, sláva mu!“
   </p>
   <p>
    „Sláva mu!“
   </p>
   <p>
    „Sláva všetkým Slovanom!“ kričí Marko a Tišina na to: „peklo zradcom, nebo Slovanom
      verným!“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505177" name="ftn.id2505177">
        8
       </a>
       ]
      </sup>
      (lat.) Kvapka kameň vymieľa.
     </p>
    </div>
    <div class="footnote">
     <p>
      <sup>
       [
       <a class="para" href="#id2505252" name="ftn.id2505252">
        9
       </a>
       ]
      </sup>
      (lat.) O úbohom poplatnom ľude.
     </p>
    </div>
    <div class="footnote">
     <p>
      <sup>
       [
       <a class="para" href="#id2505324" name="ftn.id2505324">
        10
       </a>
       ]
      </sup>
      <span class="emphasis">
       <em>
        Fília
       </em>
      </span>
      — pobočka väčšej evanjelickej cirkevnej obce,
        dcérocirkev.
     </p>
    </div>
    <div class="footnote">
     <p>
      <sup>
       [
       <a class="para" href="#id2505373" name="ftn.id2505373">
        11
       </a>
       ]
      </sup>
      (lat.) pripomínajúc, okrem toho
     </p>
    </div>
    <div class="footnote">
     <p>
      <sup>
       [
       <a class="para" href="#id2505431" name="ftn.id2505431">
        12
       </a>
       ]
      </sup>
      <span class="emphasis">
       <em>
        Interes
       </em>
      </span>
      — úroky
     </p>
    </div>
    <div class="footnote">
     <p>
      <sup>
       [
       <a class="para" href="#id2505728" name="ftn.id2505728">
        13
       </a>
       ]
      </sup>
      <span class="emphasis">
       <em>
        Cyril a Metód, Cirkevní listy, Vedomosti, Priateľ školy
       </em>
      </span>
      — všetko
          slovenské politické, pedagogické a náboženské časopisy v šesťdesiatych rokoch 19.
          storočia.
     </p>
    </div>
    <div class="footnote">
     <p>
      <sup>
       [
       <a class="para" href="#id2505873" name="ftn.id2505873">
        14
       </a>
       ]
      </sup>
      (nem.) Len od polovice si odvyknúť.
     </p>
    </div>
    <div class="footnote">
     <p>
      <sup>
       [
       <a class="para" href="#id2506027" name="ftn.id2506027">
        15
       </a>
       ]
      </sup>
      (srb.) Nech žije.
     </p>
    </div>
    <div class="footnote">
     <p>
      <sup>
       [
       <a class="para" href="#id2578068" name="ftn.id2578068">
        16
       </a>
       ]
      </sup>
      (srb.) Sláva.
     </p>
    </div>
   </div>
  </div>
 </body>
</html>
