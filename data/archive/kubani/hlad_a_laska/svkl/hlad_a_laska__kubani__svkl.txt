#K#KAPITOLA PRVÁ#-K#
#I#chce dokázať, že je červené víno najlepší liek proti cholere, a hlad najväčší nepriateľ lásky#-I#

„Či  vypijeme  ešte   jednu  holbu,  fratres?“   dopytoval  sa  Daniel  Korunka, administrátor cirkvi Bôbovec, svojich dvoch  kamarátov, ktorí sa teraz spolu s ním nachádzali v hostinci „U zlatej britvy“ v meste S. „Napime sa, keď sme raz tu, jedna holba červeného vína nám nezaškodí, ba daktorí hovoria, že je dobré proti cholere.“
„Netáraj,  bratku,  a  nespomínaj  diabla,  keď  chceš,  aby  sa  ti  nezjavil!   Či červené, či biele, všetko jedno; keď ti raz cholera na čelo zaklope – aus ist – tam si! Nespomôže ti ani seksárdske,“ vyvracal merník Ružan budúceho pána farára.
„Kelner! Doneste miesto jedenej holby dve!“ zavolal Stanko Stupický, osnovník pri ochodznom úrade v R. „Čoby to holba! Proti cholere ani desať nespomôže, ale sa napite z tohoto nebeského nektáru do chuti, tak sa vám na okamih celý svet zjaví vo farbách lásky.“
„Ale, hľaďteže toho politika! Tomu v tej kancelárii už aj city srdca vyschli, a aby ich v lásku potencíroval, potrebuje vína!“ smial sa Korunka a vypil dúškom pohárik.
„Šanujem, ľutujem, želiem ťa, Stano! Taký mladý, dvadsaťpäťročný šuhaj – a k láske sa vínom musíš nadchnúť… Či ty neznáš, že je láska dačosi abstraktne ideálneho, ktorá s takýmito expediensami žiadne kamarátstvo nemá? Počuj, Ružan! Ty si to už skúsil, vysvetliže tomuto materiálnemu  človiečikovi pôvod, vývin a moc  mladistvej ľúbosti – nech mi s takými blasfémiami uši neuráža.“
„Odi profanum vulgus et arceo, favete linguis!“ hovorí Horatius. „Ja by som mal síce ako merník uvádzať Archimeda, ale keď sme prešli na pole romantiky, musím hovoriť s básnikom,“ začínal Ružan a obrátil sa k Stupickému. „Vidíš, Stano! Ty si na planých chodníkoch  – a keby tvoja Miluša vedela, že tvoja láska k nej len cez  oceán vína pláva, pekne by sa ti poďakovala. Ja som nie syn ideálov – to tamto Daňovi nechám, ktorý  jednako  nemá  v  Bôbovci  inšiu  robotu,  než  hviezdy  čítať  a  vzdychať,  túžiť a blúzniť  – notabene keď mu chýbajú kamaráti k ferbli;  ale to ti  povedám, že  i ja v láske  čiže v  ľúbosti dačo vyššieho, velebnejšieho, mladému duchu primeranejšieho vidím – než holú zmyselnosť. Kde sa  dvaja  ľúbia, stratia  povedomosť tohoto sveta, nájdu sa sami v sebe, žijú pre seba ako tie divé holuby v našich hájoch – netúžia po bohatstvách a rozkošiach tohoto sveta k ich blaženosti je dosť, keď majú chalupu, do ktorej sa pred naším zlým svetom môžu ukryť. Ver mi, Stano! I ja som ľúbil to viete, koho – ale tomu pokoj! Stalo sa –  len to podotknem, že to boli moje najblaženejšie časy – a aby som ľúbil, nenadchol som sa tvojím červeným nektárom – i voda mi bola dobrá!“
„No, či ste sa už vyhovorili, chlapci?!“ spytoval sa Stupický svojich kamarátov, keď Ružan bol dokončil. „Verte, ako chcete, to je vaša vec – kto si čo ako predkladá a predstavuje, tak to má. I láska je dačosi relatívneho. Pri tom všetkom však sa všetci musíme koriť pravde toho starobylého porekadla, že  „sine Cerere  et Bacho friget Venus“. To, jest, hlad a smäd sú takí priatelia lásky, ako voda ohňu.“
„Cloveče, ty si materialista!“ zvolal administrátor.
„Brate, ty si vyhorená sopka bez dychu života!“ kričal merník. „Spravte zo mňa, čo sa vám páči, páni citlivci!“ odpovedal Stanko a mrdol plecom, ako čo by ho dosť málo tieto výbuchy priateľstva jeho spoločníkov zaujímali; potom si  nalial nanovo červeného vína, vypil pohárik na dúšok, a uprel svoje zraky prenikavo na kamarátov, ako čo by im do srdca chcel nahliadnuť. Naostatok si utrel ústa a usmial sa sám pre seba.
„Ale si teraz len v láskavom humore? Veď si už sám jednu holbu vypil!“ dráždil ho učiteľ bohoslovia.
„Pravdu máš, Daňo! To červené už kus účinkuje – dáka ma anakreontská vôľa zašla – teraz sa mi všetko – celý svet v dúhových farbách lásky pred očami mihotá. Oj, také city nadzemskej lásky vo mne povstávajú, že ich ani vypovedať neviem. Hla, to dôkaz mojej zásady, že z lásky o hlade a smäde nič. Vy i teraz ešte krútite hlavou?
- Dobre! Ja vám to za zle nemám; i ja som dakedy – ba ešte len pred Jánom – na tej strune húdol, ale odvtedy,  či mám povedať vtedy, utvoril som si o láske solídnejší pochop  –  skúste,  fratres!  –  A  keď  nemáte  sami  k  tomu  príležitosť,  učte  sa  zo skúsenosti druhých…“
„Teda  na Jána sa stal tvoj nepochopiteľný  obrat k solídnosti?“ opytoval sa
Ružan.
„Pletky!“ odsekol Korunka.  „Veď on práve  na Jána bol robil výlet ku svojej zasnúbenici; a to  len neverím, že by sa bol babral v blízkosti tohoto nebeského cherubína takými chlebárskymi  myšlienkami – tak by jej bol nehoden! – ačpráve som sa i predtým už čudoval, že…“
„Jazyk za zuby, chlape!“ zavolal. Stupický  položartom, polonaozaj. „Ružan uhádol, že sa moje obrátenie na deň svätého Jána stalo – a to – aby si sa mal na čom diviť, i to ti poviem práve pri boku môjho cherubína!“
Ružan a Korunka tleskli rukami a otvorili ústa i oči.
„No, neveríte?  – Už vidím, že vám  moje svätojánske dobrodružstvo od slova do slova musím vyrozprávať. No ale nič! Aspoň úfam, že si jeho morálnu sentenciu i na seba vztiahnete.“
„Živio Stano! Ja som samé ucho!“ volal Ružan.
„Kelner! Ešte jednu pintu!“ kričal Korunka. Stupický sa však nasledovne dal do rozprávky.
#S# 
#K#KAPITOLA DRUHÁ#-K#
#I#praktične dokazuje, že ľúbolist jednu stovku nestojí#-I#

„Môjho anjela znáte,“ začínal Stupický vyprávať svoje podivné dobrodružstvo, „opísať vám ho teda netreba. Znáte, že je takého pohľadu, že by sa i tvrdého srdca šuhaj vedel doňho zamilovať. Milušinu krásu však prevyšuje jej dobrota srdca, a z tejto stránky ju ešte iba ja dokonale poznám. Žiaden z vás nebude pochybovať, že ju ľúbim nadovšetko; ona je jedinkým cieľom snáh a túžob mojich. Môžete si pomyslieť, ako ťažko mi padlo, keď som z B. do R. musel odísť, keď som sa musel vzdialiť z jej blízkosti, keď som musel privykať v diali od nej. Ej, bračekovci! To ukrutne ťažká vec vidieť sa šmareným na  míle od predmetu svojich snov práve tak, ako  čo by vás z božieho slnka do temného žalára hodili – a úprimne vyznám, že ma v prvé dni neraz zaliali slzy, kedykoľvek som si na  ňu pomyslel. Žiadal som si krídla, žiadal som byť orlom,  sokolom,  holubom,  aby  som  sa  v  okamihu  mohol  povzniesť  nad  dedinu, slúžiacu jej k obydliu, a stade ako duch nad  ňou strážil.  Tak, tak, chlapci! Z tohoto môžete vidieť, že som i  ja pocítil trapy a slasti  lásky, a pociťujem i teraz, a ten je chlebár – kto mi to neverí…“
„K rozprávke! K tvojmu dobrodružstvu, Stano!“ volali Ružan i Korunka.
„Hneď som pri ňom,“ odpovedal Stanislav, a vyplákol si po hárikom vína ústa.
„Ako znáte, každoročne na deň 24. júna padá Jána, ale že toho roku na deň nedele padol, to ste už hádam zabudli. Dosť na tom, ja som si už pred tromi dňami bol umienil navštíviť v tento deň moju sväticu. V úrade už v sobotu zo mňa nič nebolo; z každého  aktu,  ktorý  som  prevracal, vykúkala mi utešená tvár mojej  Miluše – a usmievala sa mi  ľúbezným pohľadom. Sotva som večera dočkal. Proti mojej obyčaji ľahol som si o desiatej, aby som včasráno mohol byť  čím skôr na nohách; lebo – bratia, vy poznáte moje prázdne vačky –  mienil som ísť peši, a pre pechúrov je najlepší  raňajší  chládok.  Ostatne  to  nebola  taká  ľahká  vec  zaspať   čeľadníkovi rozbúreného srdca. Mestský hlásnik už tretiu po polnoci hlásil, a ja som ešte bdiac blúdil  vo  vábnokrásnych  obrazoch  mojej  raňajšej  návštevy.  Potom  som  predsa dákosi usnul. Moje sny vám rozprávať nejdem – to by ma  ďaleko  zaviedlo – len  to podotknem, že boli  pokračovaním onej  ľúbostnej panorámy, ktorá sa mi bdiacemu ťahala popred duševné oči v utešených maľbách. Zrazu ma prebudil dákysi hrmot – pozriem hore – nado mnou stál Ďurko, asi pätnásťročný kočiš Slavatinských.

„Mladý pán! Dala ich slečna Miluša pozdraviť, aby dneska prišli so mnou hore do B.“ prihováral sa mi Ďuro.
„A čo ty tu robíš?“ dopytoval som sa ho ja.
„Tej noci som doviezol naspäť doktora – a mám prikázané, aby som bez nich domov neprišiel.“
Mne nebolo viacej treba – pod dvoma minútami som bol oblečený; sotva Ďurko stačil bič do ruky chytiť, už som sedel na voze, a voz rachotil, až oblaky prachu hore hradskou stávali.
Slnko  bolo  už  vyšlo  –  mohlo  byť  asi  šesť  hodín,  keď  sme  sa  dostali  do Bôgovca  –  kde  ty,  Korunka,  administruješ.  Súc  v  myšlienkach  blaženej  ľúbosti zamorený  –  a  v  úprimnosti  srdca   ďakujúc   mojej   Miluši  za  tento  nápad,  mňa príležitosťou k sebe dať dopraviť – zrazu mi prišlo na um, že i môj i  Ďurkov žalúdok potrebuje raňajšie občerstvenie. Už sa mi vtedy marilo, že lačný žalúdok s ľúbosťou nesúhlasí, preto som kázal Ďurkovi pred hostincom zastať, a vošiel som dnuka.
„Či majú dačo dobrého k raňajkám?“ spýtal som sa krčmára. „Ak ráčia dočkať, uvarí moja naskutku kávu – ostatne mám i dobrú, znamenitú slivovicu.“
Kávu, ako viete, nikdy  nepíjavam. Slivovicu  piť a na zálety ísť sa mi tiež  nevidelo. Naostatok som si pomyslel, že kým do B. prídeme, pálenčený zápach z mojich úst vyšumí – a jednako som ešte s mojou Milušou nebol tak ďaleko, aby sa naše ústa v sladkých bozkoch boli stretali.
„Nech mi dajú teda kalištek slivovice!“  rozkázal som krčmárovi, ktorý tento rozkaz naskutku vykonal.
„Hrom vám  je to, a nie slivomca! Veď to nápoj z «torkóly, pályinka finomító intézetu!»“ zavolal som odpľúvajúc, keď som bol podaný mi vínový lieh koštoval.
„Čo som dlžen?“ spytoval som sa šibala krčmára a položil som ruku na vačok, v ktorom moja chudá peňazonoška vždy odpočívala.
„Pätnásť grajciarov, ich milosť!“ odpovedal uškierajúci sa krčmár.
„Kýho  hroma!“  vykríkol  som  v  strachu  a  v  zadivení;  ale  nie  nad  neočato natiahnutou   cenou   mojich   neužitých   raňajok,   lež   že    mojej   suchotinárskej peňazonošky vo vačku nebolo. Hľadal som ju všade, ale o tej ani chýru ani slychu. Naostatok mi zišlo na um; že istotne zostala na mojom písacom stole, na ktorý som ju  bol  večer  vyložil,   aby  som  sa  prizrel  mojim  ostatným  štyrom  papierovým desiatočkám, určeným k tejto ceste.
„Či budete znať stovku premeniť?“ dozvedal som sa krčmára, a vytiahol som z vačku jeden vo štvoro zložený ľúbolist.
„Nájde sa azda – veru nedbám – práve sa strojím na vína, zídu sa mi i väčšie banknóty,“ potešoval ma krčmár.
Ale  že  som  ja  nemal  žiadnu  vôľu  ľúbolist  premeniť,  to  mi  ľahko  uveríte; povediac mu, že sa ponáhľam a že by to premieňanie veľa času stálo, a sľúbiac, že sa večer k zaplateniu mojich útrat navrátim, šmaril som sa do voza a letel som v lačných a podivných myšlienkach k cieľu mojej návštevy ďalej.“
#S# 
#K#KAPITOLA TRETIA#-K#
#I#dokazuje, že bez kreditu nikde nič, a že dakedy i spolky miernosti trpia#-I#

„Do kostola boli  už odzvonili, keď náš vozík zarachotil pred domom Slavatinských. Ľahký od hladu ako pero skočil som dolu,  a potíšku som sa vkradol  do chyže – potíšku, lebo Milušina matka bola chorá, veľmi chorá. Práve driemala, keď som dnu vstúpil – pri jej hlave sedela Miluša s tvárou  na smrť oblednutou. Kývla mi rukou k príchodu, a bôľny úsmech zahral kolo jej úst. Ja som sa posadil na pohovku a zabral som sa do divných myšlienok. Bárs som si vedel uctiť bolesť dcéry, predsa ma moje vlastné položenie a toto chladné uvítanie robilo nevrlým. Prial som si byť doma, tak ako  predtým  pri  nej  –  doma  by  som  sa  bol  aspoň  chlebom  nasýtil,  a  tu  sa  ani pohľadom lásky nemôžem.
„Kde sú ti sestry, Miluša?“ spýtal som sa po dlhom mlčaní.
„V kostole.“
„A brat?“
„Na poľovačke…“
Utíchli sme zase. Kým toto mlčanie trvá, podotknem vám, že so sestrami mojej zasnúbenice stojím nie na najlepších nohách. Sám neviem,  čo je  medzi nami; dosť na tom, hneváme sa, a keď do B. prídem, vyhýbam sa im, ako len môžem.
Po chvíľke mi kývla Miluša k sebe – pošepla mi do ucha, by som dovtedy, kým ona bude v kuchyni, zo spiacej muchy odháňal – a odišla von. Vtedy mi už na jazyku bolo oslovenie, aby mi dala niečo jesť – ale bohzná! – inak som sa rozmyslel nazdal som sa, že moju poetickú lásku takouto prosbou urazím.
Sedel som nad chorou  asi pol hodiny.  Zrazu táto otvorila  oči, a polonemý výkrik zadivenia sa predral z jej zmodretých úst.
„Ale tu budeš obedovať, Stanko?“ zašeptala chorá.
Tu  vám  musím  poznamenať,  že  som  si  dávno  bol  predsavzal  nevziať  u Slavatinských ničoho až dovtedy, dokiaľ Milušu  mojou vlastnou nebudem menovať. Dovtedy som navzdor mnohým ich invitáciám  môjmu predsavzatiu zostal verným, z čoho nejeden raz naozajstné hnevy  medzi nami pošli. V terajšom položení mojom som však cítil, že jestli sa len nechcem naučiť nič nejesť, musím prijať srdečné pozvanie mojej budúcej svokry.
„Dozaista!“ odpovedal som – a bolo po mojom predsavzatí. Potom sme sa pustili do všelijakého zhovoru  – chorá sa mi o tej nemoci ponosovala – a ja som  ju neborku tešil, ako som vedel, bárs úprimne vyznám, že by som nebol za doktora. Medzitým ranné služby nedeľňajšie vzali svoj koniec – a sestry Milušine sa prinavrátili domov.
Vstupovali do chyže;  mňa  mihom zaujala tá myšlienka, že sa dneska s nimi pomerím – i skočil som hore a letel som im v ústrety.
„Dobrý deň, donna Lujza a donna Bela! Či ste sa i za mňa pomodlili?“ spytoval som sa usmievavo a ponáhľal som sa z ich šijí mantily odprackať.
Dievčatá pozreli na mňa tak ľadovým zrakom, že mi pracky odpútavajúce prsty naskutku zmeraveli.
„No, to musela byt zvláštna kázeň, že vás takou svätosťou nadchla!“ sproboval som zažartovať.
Dievčatá nepovedali ani slova – odvrátili sa odo mňa a odišli do bočnej chyže.
Ja som zostal ako vo vytržení.
„Ale,   čo  sa  im  prihováraš,  Stanko?  Veď   vidíš,  že  sú  akési  rozmrzené,“ preriekla  chorá,  a  tieto  slová  ma  vytrhli  z  mojich  myšlienok,  do  ktorých  ma  toto urážlivé uvítanie mojich budúcich švagrín bolo hodilo.
Ja som si odkašlal, pohľadal som môj klobúk, priblížil som sa ku chorej, porosil som jej ruku jednou slzou urazeného citu a utekal som von.
„Stano!  Stanko  môj!  Kam  ideš?  –  Nechoď,  už  budem  zakrývať!“  volala  z kuchyne Miluša, bežiac za mnou, a chytila ma za ruku.
„Pokoj  mi daj, anjel  môj! – Ja u vás obedovať nebudem, u vás obedovať
nechcem!“ odpovedal som jej rozpajedeným hlasom a stúpal som preč.
Na veži zvonili poludnie – prišiel som pred hostinec. Pred hostincom sedeli úradníci slúžnovského úradu, pravotári a vôbec všetci, ktorí zvyčajne stolovali u pána Trúbu, krčmára v B… „Nešťastný pugilár!“ mrmlal som sám v sebe a chcel som sa bokom hostinca dolu cestou prešmyknúť. Dnu do krčmy vojsť sa  mi nevidelo. Pán Trúba  bol  vo  svojom  remesle  prísny  a  neúprosný  človek.  Dĺžil  som  mu  za  pár obedov,  a už dávno na mňa  číhal za plácu. To  by bola bývala neočatosť, robiť ku starej dlžobe novú; a potom ešte aj to bola  otázka,  či by sa bol pán  Trúba k tomu rozumel.
„Aha,  Stupický!“  zavolal  pravotár  Vážnický.  „Počkaj,  Stano!  Neutekaj!  –  už dvanásť zvonia, a tak myslím, že tu budeš s nami obedovať?“
S tým vstal hore a bližil sa ku mne.
„Samko,  odpusť! Ale ti teraz nemôžem spraviť kvôli; viem, že by som ti bol milým hosťom – ale som sa Hrušánkovi k obedu sľúbil – tak už chcem slovo zadržať – k tebe prídem na večeru…“ vyhováral som sa pánu pravotárovi.
„Aha, veď je pravda! – Tak je, tak – veď ťa tam čakajú. No, len sa ponáhľaj, a pozdrav ho i  odo  mňa. Ozaj! Navečer nebudem doma; príď popoludní okolo tretej alebo inokedy,  keď budeš mat  času,“ odpovedal pán pravotár, ktorého poznáte ako hodnú, driečnu chlapinu, čo však z oblakov spadnutých Hosťov nebárs rád vidí.
Ale  že  ma  kancelista  Hrušánek  s  obedom  nečakal  –  to  vy,  chlapci,  ľahko uhádnete. Neborák ani to nevedel, že som v B. Pri tom všetkom však som sa smelo pustil k jeho hospode v tej pevnej nádeji, že uňho istotne utíšim cigánov kovajúcich v mojom bruchu.
Pitvorné dvere boli primknuté, ale to ma nezarazilo. Vedel som dobre, že on mal vo zvyku doma sedávať a nikde nechodí, teda zaiste doma bude. Klopem na dvere – nič; búcham dobrých päť minút – nič. Už som bol k všetkému odhodlaný – i začal som vyzdvihovať dvere.
„Kto to?“ ozval sa z tamdnu jeden  mne neznámy hlas. „Doma pán?“ dopytoval som sa napäto.
„Nie je doma, šiel do Pluštíc do kostola,  a  nepríde,  iba večer.“ V B. totižto nieto, iba evanjelický kostol, a Hrušánek je katolik.
„Dobrý apetít, Stano!“ zamrmlal som sám v sebe, a pustil som sa, kde ma dvoje očú nieslo.
Moje oči – či mám riecť, moje nohy – doniesli  ma však do jedného utešeného hájika. Vy ho dobre znáte,  leží na dolnom konci B. na východnú stranu. Volá sa Kamenec. V jednom útule nachádza sa žliabok, kolo neho veniec tmavozelených jelší. Deň bol krásny, slnko nemilosrdne pálilo, a ja som sa tešil, že keď nie k obedu, teda aspoň do chládku som sa dostal. Vyvalil som sa do pažite a pozeral som hore ako Eliáš, keď  čakal na krkavca. Nevyčkal som nič – ani krkavca, ani pečeného holuba. Bohvie,  čo to, že v našich  časoch  už divy prestali,  hádam – že už nieto prorokov. „Takto sa nenaješ!“ pomyslel som si a točil som oči dokola. Pár polozrelých jahôd kukalo von z machu, ktorý prikrýval skalnatú pôdu. Tieto vidieť a schmatnúť – bolo jedno okamženie. Jahody boli síce trocha kyslé, ale ja by bol prisahal, že sú sladšie od medu. Škoda, že ich bolo málo, to mi nebolo, ako sa hovorí, ani pod jeden zub, ba mi iba apetít dráždili. Keď som už ani jednu vyzrieť nevedel, nahol som sa k žliabku, aby som vodou doplnil, čo v žalúdku chýbalo. Nešťastná voda! Ešte i teraz vo mne hurtuje.“
„Zalej ju vínom!“ ponúkal rozprávajúceho bôbovský administrátor.
„Hej,  kelner!  Ešte  jednu  pintu!“  rozkazoval  Ružan.  „Vidíš,  Stano!  Tá  tvoja rozprávka  ma  zaujíma;  len  nerob  toľko  okolkov;  lebo  nech  som  dobrý,  kým  ju dokončíš, vypijeme ešte najmenej štyri pinty – a potom aj nám vačky vyschnú.“
„Eh, čo! Ja myslím, že moja rozprávka stojí za tie štyri pinty vína,“ odpovedal Stupický, keď vnútornosti dvoma pohármi do poriadku bol uviedol. „No ale, načo sa mi to len do reči miešate? Už neviem ani, kde som zastal.“
„Pri vode! Pri vode!“ volali Stankovi kamaráti.
„Tak je, pri vode! – Nuž vidíte, bračekovci, vtedy sa mi aspoň na okamženie všetky spolky miernosti nepozdávali. I voda je dobrá – ale, nech som dobrý – aj víno je dobré. Vína sa napijem aj na lačný žalúdok –  ale vody? Sprobujteže, keď ste za štyriadvadsať hodín nič nejedli, ako vám bude búriť vo vnútornostiach. I v mojich bola zabúrila – opravdivý odboj a rozbroj sa strhol v nich –  a vtedy som preklínal  – moju lásku. Sproboval som spať,  ľahol som si do trávy, sotva mi však na oči driemoty nadchádzali – vnútorný odboj zabúril, a ja – vstávaj hore!
Mohlo  byť kolo druhej popoludní, keď sa mi žalúdok do  normálneho stavu prinavrátil. „Už sú hádam v B… . po obede, smelo sa teda môžem vrátiť,“ myslel som si, a namieril som moje kroky do dediny.
Prídem pred Slavatinských dom – zastal som trochu, a vzal som tú najveselšiu tvár na seba, aby z mojich porušených  čŕt obličaja nikto nemohol  uzavierať na môj nešťastný dneskajší pôst. V pitvore mi zastala cestu Miluša s vyplakanými – ako sa zdalo –  očima a pozerala na mňa s takou nemou ponosou, že  ma srdce nevoľky zabolelo.
„Kde si obedoval, Stano môj?“ spytovala sa Miluša.
„Duša! Nuž kdeže inde, ako v hostinci?“ odpovedal som s vysileným úsmechom. Ona však krútila hlávkou, vedela, že lužem.
Medzitým som otvoril dvere – a prvá osoba, ktorú som v chyži videl – bola moja sestra.“
#S# 
#K#KAPITOLA ŠTVRTÁ#-K#
#I#dokazuje, že dakedy prvý bozk lásky zamak sladkosti v sebe nemá#-I#

„Tak  predsa raz dôjde konca hladové utrpenie moje!“ povedal som sám sebe, keď som sa presvedčil, že to vskutku moja sestra, a zabudnúc na všetkých kolostojacich, letel som k nej.
Moja sestra sa nemálo zadivila nad touto bratskou láskou, bárs tá – aspoň z mojej stránky – nikdy chladná nebývala; i rozprávala mi cieľ svojho príchodu – chcela totižto  poznať  moju  snúbenicu,  a  svojmu  pacholiatku  od  tamojšieho  lekára  dať zaštepiť drobnice.
„Ach, liebste Schwester!“ začal som po nemecky, aby ma krem  mojej sestry nikto nerozumel, „ich bin hungrig wie ein Wolf ich bitte dich, leihe mir einen Gulden...“ Sestra pozrela na mňa, potom na stôl, ktorý práve znovu pre ňu zakrývali, ako
čo by m chcela povedať, že sa v jej spoločnosti môžem nasýtiť. Ja som však smutne krútil hlavou a stisol dovedna zuby.
„Ale prečo si taký hlavatý, Stano?“ dohovárala mi sestra v nemeckej reči.
„Jedz, keď ti dávajú – nečakaj, aby ta ako malé dieťa chovali.“
Ja som sa bolestne usmial, i vyrozprával som jej v stručnom výťahu v nemčine príčinu môjho dnešného pôstu, končiac s tou prosbou, aby mi predsa aspoň desať groší požičala.
„Nemám,  braček  môj, nemám!“ vyhovárala sa sestra pravdivým názvukom.
„Ale vieš čo – môj čaká na mňa v R… . odvez sa ta so mnou, tam ti dačo aspoň k večeri pripravíme.“
S tým si sadla k zakrytému stolu.
Medzitým sa moja Miluša so svojimi sestrami netrpezlivo dívala na nás – bolelo ich, že hovoríme pred nimi v nemčine ktorú nerozumejú. Miluša si sadla na pohovku ku mne, ale som sa ja díval nie na ňu, lež na kusy, ktoré sestra do úst kládla.
„Poď, zajedz si so mnou!“ oslovila ma sestra, obadajúc moje túžobné pohľady.
„Veď ja neznám, čo mu je, že nechce u nás jesť – i s obedom sme ho čakali...„ zamiešala  sa  skormúteným  hlasom  Miluša.  Och!  Veď  snáď  nebudem  dva  razy obedovať!“ odsekol som, – cítiac už však, že sa mi hlas trasie ako plačúcemu dieťaťu. Toto  položenie  tvorilo  kulininatívny  punkt  môjho  trápenia.  Lačnému  dívať  sa  na jediacich, to sú väčšie muky než tortúra. Vo mne bojovali falošná hanblivosť – a hlad. Jestli sa budem ešte ďalej prizerať – cítil som, že ostatný zvíťazí. Pobral som sa teda hore a šiel som von do záhrady, ktorá sa popri Slavatinských domu ťahá – naložiac však sestre, aby sa čím skôr ponáhľala domov.
Nesedel som päť minút samotný – zašuchotalo dačo,  a nado mnou stála utešená postava Milušina s takou zarmútenou tvárou, ako maľujú Magdalénu, keď pod krížom stojí.
„Ale,  prosím  ťa,  čo mi nedáš pokoja, keď chcem byt sám so sebou?“ osopil som sa na ňu.
Dievča  zaplakalo  –  a  po  prvý  raz  sa  mi  vrhlo  kolo  hrdla  a  bôľom,  láskou znáruživené prvý bozk ľúbosti pritislo na moje zakabonené čelo.
Povedáte, že je prvý bozk  lásky akási  nevýslovná sladkosť ale bohvie!  – ja som ho od hladu ani necítil.
„Ty ma nechceš, Stano. – Ty si mi neverný. – Ty si na mňa, zabudol!“ šepotalo rozžialené dievča a stukalo tak bolestne, že by to bolo pohlo i skalu, nie však hladom zmoreného ľúbenca.
„Daj mi pokoj, Miluša! Čo ma vytrhuješ z mojich myšlienok?“ oboril som sa na
ňu a vytrhol som sa jej z objatia.
„Oh, bože môj, bože môj!  Čože ma tak nevinnú tresceš?!“ mrmlala ona sama sebe; oprela sa o jednu jabloň a bledosť smrti sadla jej na tvár.
„Slečna, vy ma nerozumiete! Vy nechápete moje  myšlienky prosím vás teda, nedotierajte ani do mňa, ani do pána boha. Keď vašu lásku nezasluhujem – dobre – podrobím sa môjmu osudu; nebudem prvý, ktorého láska zradila…!“
Miluša na tieto bláznivé, od hladu chladným hlasom povedané slová zalomila dovedna ruky, celá jej bytosť sa triasla – i padla ako kosou podťatý kvietok k zemi.
Mňa nepohol ani tento výraz nevýslovnej jej bolesti.
„Julika! Daj zapriahnuť, nech čím skôr ideme!“ volal som na sestru, ktorá sa vracala od lekára. „Skoro daj zapriahnuť – lebo hneď idem peši.“
O chvíľku stál zapriahnutý voz pred domom.
Medzi týmto  časom ležala Miluša s tvárou  v tráve ukrytou  na zemi a stukala tak srdceraniacim hlasom, že som na chvíľku zabudol strašný hlad, ktorý mi zúril vo vnútornostiach.
„Zbohom, duša moja!“ hovoril som a naklonil som sa k jej hlave, ktorú obrátila ku mne akoby elektrickou iskrou uderená, keď počula tieto slová.   „Zbohom, duša moja! Nezdržuj ma – druhý raz ti všetko vysvetlím!“
„Nechoď – preboha ťa prosím – nechoď, Stano môj! Lebo až zájdeš – zajtrajšieho dňa nedožijem…“ prosila ona; ja som sa však vytrhol z jej rúk – a jedným skokom som bol vo voze.
Sestry Milušine si dačo v uši šepkali – zdalo sa  mi, že oželeli svoju raňajšiu chladnosť.
Lujza pristúpila k vozu.
„Stanko!“ zašepkala mi do ucha. „Až Milušu rád vidíš, zostaň – lebo jej bude zle…“ Ja som sa šialene usmial.
„Čože sa už nehýbeš?“ skríkol som na kočiša, ktorý mojim hromovým hlasom prestrašený tak zašibol kone, že sa vzopäli a potom  jediným trhnutím pustili sa v útek.
Keď náš voz zarachotil k odchodu, šmaril som posledný pohľad na záhradu. Vo dverách sa opierala Milušina postava. Zdalo sa mi, že vidím polnočného ducha dákejsi zomretej. Taká bledosť smrti, aká jej Lima bola zaliala, taký výraz bolesti, taký nadprirodzený plameň v oku som nikdy nevidel. Tento výjav nezabudnem nikdy.
„Oh,  nešťasmý  pugilár!“  vykríkol  som  pološepmo  a  vrhol  som  sa  späť  do sedliska.
Voz náš  letel prašnou cestou ako divý šarkan v povetrí. Sestra utierala slzy, neviem,  koho  šanovala,  či  mňa,  či  Milušu;  ja  som  nehovoril  ani  slova.  Plameň nevysloviteľnej zlosti šľahal celým mojím vnútorným človekom. Prileteli sme k Z., tam sa cesty delia, jedna do K., kde sestra býva, druhá do S., kde moje bydlo a kde sa teraz všetci traja nachádzame.
„Stoj!“ zavolal som na kočiša a vyskočil som z voza.
„Stano!  Veďže poď do R., tam  je aj  môj – najete sa vedno!“ volala na mňa sestra.
Ja som však nič neodpovedal. Ani sa neobzrúc na stojaci voz, pustil som sa do behu – a utekal som dolu cestou.“
#S# 
#K#KAPITOLA PIATA#-K#
#I#dokazuje, že sa človek obyčajne tam zastaví, kde si ani sám nežiada#-I#

„Už som podotkol, že deň bol sparný. Na oblohe sa začali vežiť oblaky – v diali sa ozýval hrom – víchor sa dvíhal, a v okamžení zavisla čierňava nad mojou hlavou. K vnútorným biedam stíhala ma i zovnútorná pohroma. Vztek mi dal krídla, i letel som s víchrom o závod. Z dediny na dedinu prenasledoval ma krik a šmrk mladej chasy, nazývajúc ma  černokňažníkom. A vskutku, rozorvaná postava moja  musela mať v sebe dačosi príšerného. Rozčuchrané vlasy, divý pohľad, sem a tam vychievajúci sa frak, vysokotočený klobúk  pod pazuchou, k  tomu  čierňava, blesk,  hromy, víchrica  – no, predstavte si, či to nebol černokňažnícky obraz?“
Lejak sa spustil. V okamžení som premokol ako syseľ – predo mnou sa stmilo, i nevidel som nič.
„Pán urodzený, pán urodzený!“ volal dakto. Pustil som sa za hlasom.
„Preboha, kdeže tak utekajú v tej búrke? Nech vojdú dnu, kým prestane,“ vravel hlas, ktorý som bol dopočul. Pozriem hore, predo mnou stál – bôbovský krčmár!
„Och, och! Nemám peniaze  –  i za raňajky som im dlžen!“ zahorekoval som zúfale, a premožený všetkými nehodami toho dňa, padol som bez seba na zem.
Vieš,  Korunka,  že  si  ma  ty  k  životu  vzkriesil  –  u  teba  som  ležal  tri  dni  v  tej najnebezpečnejšej  horúčke  –  boh  ti  odplať  a  nedaj,  aby  som  sa  ti  podobným spôsobom mohol odslúžiť.“
Stupický  zamĺkol. Priatelia jeho pozreli jeden po druhom.  Či si už skončil?“ dopytoval sa Ružan.
„Už, bratia! – Čo by ešte nasledovalo, to si sami doplňte…“
„Vidíš, Daňo, teraz už znáš príčinu mojej vtedajšej nemoci, na ktorú si sa vtedy tak   netrpezlivo  dozvedal.  Toto   červené  víno  otvorilo  moje   ňadrá,  a  vám   moja rozprávka – tak myslím otvorí oči k prijatiu tej nepodvratnej zásady, že láske hlad kope hrob…“
„Bola   zomrela   a   vstala   z   mŕtvych   tá   tvoja   láska,“   preriekol   Korunka smiešnovážnym hlasom, „myslím, že si už s Milušou na čistom!“
„Ach, to duša bez páru! O štvrť roka bude sobáš! Ty dáš na nás požehnanie – a teba, Ružan, týmto slávnostne povolávam za družbu.“
„Živio Stano!“ zvolali títo oba a poháre zaštrngali k šťastlivému zdaru.