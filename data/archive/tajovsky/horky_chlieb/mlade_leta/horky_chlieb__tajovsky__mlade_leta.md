# PRVÉ HODINKY

Už som chodil druhý rok z dediny do mesta do školy, a hodiniek ešte nič.
Retiazku som už síce mal, a to čachrovaním každý týždeň druhú a inak
prepätú, ale za hodinky som sa musel hanbiť, keď ma vše niekto cudzí
zastavil, a ja som mu len tak od oka povedal, koľko je hodín. Doma tiež
bol neraz krik a plač, keď mi zavše na domŕzanie stará mať odsekla, že
mi na pondelok kúpi u pernikára také, čo mi budú aj z vrecka trčať.

Starý otec ma veľmi rád mal, a ten mi aspoň vážne sľuboval, keď aj
s kúpou odkladal. Že si musím aj ja dačo na ne prigazdovať. A že na
radvanskom jarmoku budú lacnejšie ako v meste, nuž že až potom.

Za prvé zgazdované musel som si však kúpiť mumák; a tak mohol som zase
znovu začať gazdovať. A keď som pár grajciarov stisol, vše som ich musel
starej materi požičať na soľ, ocot, alebo starému otcovi na dohán, keď
„drobných" nemali. Že mi dupľom vrátia. Ale dali vše grajciar-dva
navyše, a musel som byť aj tým rád! A ťažko sa odkladá, keď som ešte rád
mĺzol aj „novotnô cukrovô", aké nám žid na dedine vymýšľal, aj zase
cigaretľu som už proboval...

Pred jarmokom dva týždne, každý deň som grajciare vyberal, čítal. „Ako
keby sa ti šli okotiť", posmievali sa mi domáci. Grajciarov nikdy nebolo
vyše štyridsať, a celé leto som gazdoval, aj za hrabačku boli mi dali
dvadsaťgrajciarnik a starý otec na mena šesták. Nezgazdoval som nič (z
čoho mi hneď prorokovali budúcnosť), iba tie som rozmenil, aby bolo
aspoň naoko viac.

Radvanský jarmok trvá v kalendári za tri dni, ale v skutočnosti býval
vtedy aj do týždňa. Svet z okolitých dedín, ba stolíc rád sa zaopatruje
hlavne zimným habitom. Aj krem toho každý má nakupovať „jarmočnô", alebo
aj predávať čo-to, a kto nie, ide sa podívať, mládež vytancovať, a je to
už taký zvyk, že sú vtedy dediny prázdne -- všetko na jarmoku. Toľko
sveta, že ja ako chlapec len som sa vtisol do úzkej ulice medzi šiatre,
roztiahol trocha ruky -- a už ma niesli na desať aj dvadsať krokov, čo
mi nohy zeme nedošli. Tak sme to robievali chlapci, ktorí sme sa nebáli,
že sa stratíme, alebo nedostaneme bočnými uličkami, kam chceme. A ja som
už v tie časy, z ktorých je moja rozprávka, chodil v Bystrici do školy
a v Radvani som mal veľkú rodinu, a keď bol planý čas, nešiel som večer
domov na dedinu, ale do Radvane.

Však nie o tomto, ani o jarmoku chcem vám rozprávať, ale o hodinkách.
Radvanský jarmok nájdete znamenite opísaný v Laskomerského »Rozmaroch
a žartoch«, a môj životopis napíšu druhí -- keď budem slávny.

Ja som už tri dni býval v Radvani, vlastne na jarmoku, ale na tretí
večer mi odkázali, aby som prišiel domov, že ráno budem zaháňať jalovicu
na trh. Za tri dni som sa bol najedol medovníkov, dýň, cukrového,
tureckého chleba, fíg a pomarančov, že som už nemal ani grajciara, ba
som už kdejakú rodinu a známeho pošklbol o grajciar-dva. A peniaze mali
byť na hodinky!

Všetku nádej počal som skladať v jalovici, prípadne v starom otcovi, či
totiž jalovicu dobre predá a akej bude vôle. Večer som teda šiel domov
a bol som hrozne poslušný a ráno zaháňal jalovicu, že vždy bola starému
otcovi na pätách, alebo ho ešte aj povliekla na kuse.

Starý otec si totiž chcel zimný kabát kúpiť. Ale aby si jarmočníci
nemysleli, že on kvôli kabátu ide do jarmoku, nie, on ide z Bystrice
z trhu a do Radvane len tak kuknúť pre obyčaj a len tak, ak by sa
trafilo dobrô vybrať, nuž nepoviem... takto sa zhovárali celý večer, aj
po ceste cudzím tak rozprávali... Vlastne ale preto sme šli jalovicu
predať, že bolo menej sena, peňazí bolo treba na kadečo, a aj kabát mal
starý otec veľmi nanič. Myslel si, že už zomrie aj v tom starom, a tak
odkladal, ale keď za deväť zím nezomieral, musel kúpiť kabát nový, čo mu
ako tvrdo prišlo pre obavu, že ho už nezoderie.

Stará mať dobadkala (lebo mala veľa otlakov) sa až za nami na trh do
Bystrice s košíkom na ruke, vo veľmi šedivej, až zelenej hodvábnej
šatke, schválne takej, aby sme ju poznať mohli, ak by sme sa totiž
rozišli. Rysuľu sme tak predávali, že ja som bol „za gazdu", starý otec
a stará mať kupovali, aby sme robili lepšiu vôľu pravým kupcom, a keď
nešlo na prvom mieste, previedli sme ju na druhé a konečne na treťom
šťastlive predali priekupcovi na Mičinú. Ten nás nepoznal, ako ľudí
z druhej strany Hrona, a uveril našej bájke o teľati.

Oldomáš bol krátky. Chleba a funt upečenej baraniny doniesla stará mať
v košíku, nuž štyria litríkom vína ľahko to zalejú. Ale bolo sa nám aj
ponáhľať na jarmok, lebo je poludnie, kým do Radvane a kým vyberieme
dačo, zjednáme, bude večer, treba sa domov ponáhľať; takto hútali starí
rodičia. Starý otec vytiahol teda z kapsy fajočku, zapálil si, prehodil
retiazku cez plece, pod pazuchu a šli sme. (S retiazkou bol by som si aj
poštrkal, ale stará mať povedala, že sa mi to už „nepatrí", keď chodím
do mesta do školy.) Nemohol som pochopiť ešte vtedy tú panštinu, vlastne
keď som bol s nimi kdekoľvek, nehanbil som sa za nich, ba som smelší bol
aj ja medzi cudzím svetom a o nikoho som sa neobzeral, ani o pána
profesora, ktorý ma aj tak iba šticoval pre maďarčinu.

Oni mi boli prví; starý otec v opasku, stará mať s kärbälom na chrbte.

Po ceste stretali sme ľudí neznámych aj známych, opytovali sme sa,
odpovedali, prezerali kúpené veci a hádali cenu; ale všetko len tak na
behu. Ba už stará mať stačila sa medzitým ešte vyvadiť so starým otcom,
že päťdesiat grajciarov nemal z jalovice tak ľahko spustiť, že by kupec
už bol dohodil, nech sa ešte trocha držíme. Potom ja som prosil
o hodinky. Trocha v zlú chvíľu. Len ma tak ani sem, ani tam, že peniaze
treba na inšie, odpovedala mi stará mať. Pomraštil som sa. Vraj či sa to
patrí po ceste rumádzgať, dobromyseľne ma vyhrešili. Ostalo neisto...

Inokedy na radvanský jarmok pršieva, ale teraz bolo náhodou pekne, teplo
a prach po ceste ako v mlyne. Práve preto žandári okríkli starého otca,
že fajku von z úst, na jarmoku fajčiť neslobodno!

„A veru múdre... v takej suchote," a pchal fajočku do kapsičky,
dokladajúc: „aspoň si dohán nevyfajčím."

Potom sme sa už nezhovárali, lebo sme prišli do húfu, a tak sme sa vo
tri vrhy upozornili, aby sme sa nepotratili, alebo že ak nás roztrhli
ľudia, nuž že pri moste sa máme čakať, a šli sme jeden za druhým, tisnúc
sa pomedzi svet.

Čo sme všetko videli, počuli, kto by to stačil vypísať? Starý otec
povedal, že je to ako na súdnom dni. Stará mať sa zastarela, že či on
vie, ako tam bude? Ale starý otec doložil, že voľakedy bývalo ešte viac
sveta!

„Poďme my len rovno kabát kupovať," hovorí stará mať. A ja som starého
otca zase mykal, kde hodinky predávali. Ledvy sa mi dal upozorniť.

„Ak kúpime lacno kabát, budú aj hodinky," potešil ma predsa. Vošli sme
do prvého šiatra. Na radvanskom jarmoku všetci kupci vedia po slovensky,
či sú z Pešti lebo Debrecína. Čert vie, ako je to! Pýtali sme ukázať
zimný kabát na starého otca. Retiazku vzala stará mať do košíka, a už
bolo aj desať kabátov pred nami. Len sme ich obracali, krčili nosy na
znamenie, že je to ľahodný tovar a sa nám nepáči.

„Neprobovať," bolo heslo, „aby ti ho nejak nevtisli nasilu!" Najprv len
vybrať farbu, strih, potom na cenu sa pýtať a len tak probovať a potom
sa jednať. Keď sme sa napreberali, kupec bol už ako na tŕní, stará mať
povedala, aby sme šli aj inde pozrieť. Kupec zdržoval nás, nasilu
vťahoval starého otca do kabáta, zvŕtal ho, ako mu svedčí, pred zrkadlo
postavil, že sa starý otec až ľakol, keď sa v ňom -- celý videl; ale my
sme len jednak šli do druhého šiatra. Tam zase odznova všetko. A keď sme
ich tak prešli päť a starý otec už bol celkom ukničovaný probovaním,
konečne sa odhodlali jeden kupovať. Kupci tam nemajú veľa času, všetko
ide na ruvačky-mačky. Zapýtal dvadsaťosem zlatých. Naši ani počuť a von,
von, ta poďme! Ale nás zadržal a nasilu vytiahol od starého otca, čo by
teda dal? Ten aby dačo povedal, nuž že najviac ak osem zlatých.

„Sem peniaze!" vytrčil kupec dlaň a pakoval kabát. Ale zastarela sa
stará mať, že ona ani toľko nedá. Kupec prežrel zlosť, a že teda koľko?

„Nuž sedem mu je cez hlavu dosť!"

„Sem peniaze!"

Keby som ja bol na dačo súci býval a povedal šesť, mohol byť za šesť.
Takto sa už nemali kde podieť a vyplatili sedem zlatých. Starý otec vzal
kabát pod pazuchu a začala sa ako pri jalovici mrcha nálada, že tam
podaromnici spustil, tuto nemilobohu veľa vyvalil, sľúbil, a skoro by sa
boli povadili, keby *sa* im kabát nebol páčil, vlastne podšívka bola po
chuti -- barančina!

Kabát teda drahý, už hodiniek neuvidím... a taká hrča navrela mi v hrdle
od žiaľu, že ani sliny prežrieť.

V takejto mrcha vôli pokúpila stará mať ešte voľajaké pletky deťom,
dievkam, a mali sme ísť domov. Hodinky som sa bál aj len spomenúť, a už
bolo po radosti. Ale starý otec že si veru ide trocha sadnúť, zapáliť do
fajočky a zakeroval... Nasilu sme teda vošli do krčmy a starý otec pýtal
pol litra vína. Stará mať len tak oblizovala od zlosti a nepozrela
starému otcovi ani do očú, čo on ako spod chlpatého obočia na ňu kukal
a sa usmieval, že sa zlostí pre polliter vína. Ja zase som sa jeho
držal, pchal ruku do nového kabáta a vravel, že je teplý. Keď sme
dopili, stará mať durila domov, ale starý otec mal ešte dofajčiť,
a rozľahol sa mu hnev, zvrtol na smiech, že však máme zlatovku, ako keby
nám ju voľakto daroval, a že on veru ešte pol litra vína a dačo zjesť.
Stará mať ostala ako sršeň, ale starý otec zahrešil... „sasdobronivá"
a rozkázal pol litra vína a dve porcie bravčoviny. Stará mať až na moje
prosebné ponúkanie vzala si kúštik. Mlčky sme zjedli a starý otec
platil. Zo zlatovky vydali mu ešte dvadsať grajciarov.

„Eh, tak dajte za ne ešte pol litra!"

Stará mať už nevydržala. Uchytila košík a poď preč s hnevom a šomraním
a iste nám aj „zavinšovala". Mne bol i žiaľ, i bol som rád, triaslo sa
mi srdce, a keď sa starý otec jej hnevom smial, smial som sa jemu kvôli
aj ja, a už, myslím si, bude takto dačo aj z hodiniek.

Keď sme dopili, starý otec bol už dobrej vôle, tackali sme sa von. A ja
som už mal premyslené, že prednesiem svoju prosbu, lenže hľa! Stará mať
nás čakala pred krčmou a nadala nám do „hltákov", dohovárala starému
otcovi, že sa opil, a tisla ho ako krepého cez národ von za most a tak
na uhlisko (veľkú pažiť), kde boli ringlšpíle, panorámy, planéty, kde
ukazovali akúsi peknú kuchárku z Bystrice, ktorá sa cez jarmok premenila
od spodnej poly na páva; chlapa, čo mal iba dvadsať rokov a vážil tri
centy (pri ňom ženy do dlaní čosi smiešneho pošuškávali) a krik, spev,
rev, piskot, devätoraká hudba, a každá inú nôtu, k tomu to vykrikovanie,
vábenie a medzi nimi to „varme virš!" (teplé párky). Inde zas pár koní
nemohol vytiahnuť komedianta, čo sa brca chytil a nohy pod kolenom za
váhu zapäl. Krik, lomoz, až v ušiach trhalo. Stará mať tískala ta, preč,
preč od toho, ale starý otec len predsa chcel aspoň očami hodiť po čom,
po tom a vydriapal si z jej ruky rukáv a poď k panorámám. Ja som,
rozumie sa, tiež s ním držal; žiaľ ma prešiel, a počal som mu rozprávať,
kde čo a za čo sa dá počuť, vidieť. Stará mať ale hneď ma okríkla a ja
som začúchol. Takto rozštimovaní došli sme pred panorámu, kde dvaja
vykrikovali, vyvolávali, vábili svet, ako im len zachrípnuté hrdlá
stačili, a popritom ukazovali na „murína", koľko má rokov, aký je mocný,
a kto sa s ním popasuje a ho o zem hodí, dostane zlaté hodinky
s retiazkou; a ich aj vytŕčali, jeden jedny, druhý druhé. Ľudia dedinci
sa ťažko odvažovali, lebo rozchýrili, že má čary pri sebe, s čertom
rodinu, skazí ťa, neiď.

„No hľa, vidíš, tu máš hodinky, Jožko, a to hneď zlaté," povedal starý
otec, „keby si ho uvládal."

„Keby ste ho vy, ja by som mu nohu podchytil," navrhoval som ja.

„No, ba len by si netáral," odpierala stará mať.

„A čo sa nazdáš, mati, že som ja už taký slabý!?" počínal sa vzpierať
starý otec. „Nože ma pusťte bližšie, nech ho vidím, pľuhavstvo čierno,"
kliesnil si cestu pomedzi divákov. Tí sa rozstúpili a obzerali si nás.
„A toho sa bojíte?! Nuž veď je len ako kŕč opálený! Dajsamisvete, čo za
chlapa! Starý som, šesťdesiatpäť rokov mám, ale ak ho ja ešte
chytím...!" počal zvŕtať palicou proti panoráme. Tí hľadia na nás
a začnú volať, „no, no, poďte, starý!"

Murínik si fajčil cigaretľu a usmieval sa. Voľakto sa posmešne ozval:
„Ujček, nože ho, no!" a každý dačo.

Stará mať nevedela od zlosti, čo komu skorej odpovedať, lebo starý otec
už šiel na stupky, kabát som mu ja už spod pazuchy vytiahol, a len ma
tak triaslo od strachu a od úfnosti.

„Ja viem, ako ho mám chytiť!" kričal starý otec a čím diaľ, tým viac
rozchodilo sa mu víno po žilách, starej materi na zlosť; strhla ho dolu
a začala mykať, ten sa jej bránil, aj cudzí vše postrčili, krik,
trma-vrma, upozornili sme všetko na seba.

Komedianti sa už úfali, murín sa usmieval, pošibkával si paličkou po
krátkych červených nohavičkách, vytŕčal biele zuby, škeril červené
gamby, a bolo smiechu a kriku, že sa tomu zvedavo prizerali už aj opice
na šiatri. Stará mať trhala starého otca, ten sa nahneval, počal sa jej
brániť.

„Nedajte sa!" posmeľoval ho svet, ja som už reval, plakal, starý otec
súkal rukávy, že on vie, ako ho má chytiť! Svet si už bol počal kartičky
kupovať a tisnúť sa dnu, že sa bude dívať. Komediant bol by rád
ubezpečil starú mater, že starého otca bez ublíženia položí murín na
zem, len aby svet šiel dnu. Ale starý otec už namiesto s murínom pasoval
sa so starou materou. A keď tú pustil, vyhrážal sa murínovi palicou, ako
keby mu ten bol ublížil, a svet sa čudoval.

Konečne nás utíšili žandári. Starý otec aj pred tými rozpovedal, čo
chce, ale že ho žena nechce pustiť; ale tí sa ani neusmiali a len ho
tisli do chrbta a ta, ta domov.

Starý otec dal si povedať a s veľkým krikom, vyhrážaním šiel za starou
materou, vše počkal na mňa a začal: „Syn môj, akú mi hanbu pred svetom
spravila. Počkaj, bude z chrbta bubon, keď domov dôjdeme!"

Stará mať zvrtla na dobre, že veď čo by ju bolo doň, „keby to s človekom
ako my, ale s takou pľuhou, čo je to ako opica, by si sa šiel pred
toľkým svetom, ty, starý človek a gazda..." atď. miernila hnev.

Ale starý otec sa tak ľahko neutíšil, a keď sme už vychodili na cestu,
zastal, vydýchol, zvrtol sa a „just, aby si vedela, že mu idem hodinky
kúpiť!" a poď behom a ja s ním, a kúpili sme hodinky, „len také lacné
dajte tomuto môjmu chlapcovi".

Ja som mu hneď na mieste ruku bozkal, od radosti mi slzy tiekli,
a starej materi (ktorá šla za nami, aby sme sa predsa len dáko nepustili
za pasy alebo nevošli ešte do krčmy) som ich už odďaleka vytŕčal. Ani
nepozrela na ne, ani slova mi nepovedala a vinila z „hriechu" aj mňa.

Keď sme šli vedľa panorámy, nezdržal sa starý otec povedať: „Keby si ma
bola pustila, ty stariga, mohol som vyhrať, mohol mať zlaté, za toto daj
pol štvrtej zlatovky a čert vie, či sú ešte aj strieborné..."

„A či ty vieš, čo ten môže mať za čary pri sebe?" trafila na strunu
stará mať, a starý otec sa veru zamyslel, že ak ozaj...

Ako sme došli domov, to by bolo dlho a ani k tomu nepatrí, ako ani mnoho
toho, čo som pospomínal pritom, že ako som ja prišiel k prvým hodinkám.

Ale za to, ako sme ich kupovali, sme sa dlho aj so starým otcom hanbili
a radšej nedopustili o tom reči.

# ŽLIEBKY

Roku tisíc osemsto osemdesiat -- aj -- aj -- aj, ja vám to, čo by sám
chcel, nezradím, koľkého to naisto bolo... (Viete, to ma mätie, že len
pred týždňom bol ešte starý rok, a dnes. j e už nový.) Ale poviem vám to
inak, aby sme sa dohodli.

Bol som teda chlapcom; nie síce už takým malým fafrnkom, ale, ako ich
u nás volajú, no, šarvancom som už bol. Koľkože mi bolo rokov? (Bože!
zase som si takú ťažkú otázku o mám! Vravievali mi, že keď ma stará
tetka od Krivých do krhly na jarku chytila (ako? to za pätnásť rokov som
nemohol, a ani vôbec som nepochopil), že našej Rysuli boli tri týždne,
a čo vám nakoniec poviem, to sa stalo, keď Rysuli už jedenásta obrúčka
zakladala sa na rohoch.[^1] Boli sme teda asi v jednom veku. Ostatne,
kto za to môže, kedy sa narodil? Moja mama sa vraj narodila, keď jej
mama mala zamiesené na chlieb a pec už vykúrenú. A poznám dvojčatá, a to
z panskej rodiny... šťastie, že bolo na izbe dvoje dvier, ináč by sa bol
pán farár v druhej izbe s babou stretol. A to len ja viem, a čo vy
viete...? Teda: kedy sa človek narodí a pri akej príležitosti, za to už
vonkoncom nemôže.

Teda keď sa Rysuli zakladala už jedenásta obrúčka -- polámal nám sneh už
i tak hnilé žliebky pod strechou.

Sneh by sme boli, ako opatrní gazdovia, poschraňovali, ale napadal
v noci.

Stalo sa. Starý otec síce hneď v noci, ako žliebky druzgli, volal na
mňa: „Synku, polámal sneh žliebky, aby nám nie strechu..."

„Azda len nie do rána. A boli už zhnité..." A vtiahol som sa hlbšie pod
perinu od strachu, že starý otec trafí navrhnúť, aby sme sa obliekli
a hneď šli sneh posťahovať. Zaspal som od strachu ako snop.

„Nedaj mi zabudnúť: keď okopnie a pôjdeme na lúku, podtneme v obecnom
a na leto zvlečieme," pripomínal mi starý otec, keď sme ráno sneh
ohreblom sťahovali.

Okopnelo a chodili sme na lúku ramať.

Starý otec nosil so sebou obyčajne sekerku a ja hrdú spiežovú valašku.

Obecnému hájnemu to deň po deň oči klalo a nechcel ani takého cteného
občana, ako bol môj starý otec -- ktorému ešte aj pán farár vraveli „vy
Števko" a nie „ty Štefan" -- jednak nechcel nás cez horu na lúku pustiť.
Iba vraj s motykou.

Starý otec sa síce dosť a dosť s ním nahádal, že „len podopierať" sa
bude na sekerku, ale hájnik, čo sa ako silil, predsa mu to uznať
nemohol: „Že by vám sekera v hore pokoj dala, a keď je len toť
poostrená."

Akoby nám bol v mysli čítal, a bolo sa nám lebo vrátiť, alebo horu
obísť.

„Keď nie, nuž nie. Obídeme..."

„Ale s naším syrom si halušky posýpať nebudeš," zastrájal sa mu starý
otec hneď na jar, ako sme počali viac na lúky chodiť, nie teda horou,
ale poľom.

„Ale čo budeš na nej sedieť, ešte ti ju podtnem! A ja žliebky musím mať.
Aj rebre sú už nanič. Aj-aj," a uhľadeli sme si chvíľu, vybrali
šesť-osem štíhlych, tenkých jedlíc a majstrovsky podťali. Ja som tak
podtínať, priznám sa, nevedel, lebo to boli len tri seky do jednej, pri
samej zemi, a aj to sa ešte prihrabalo, a už musela byť odťatá a bez
ívera. Na to treba istej ruky. Jedlica zostala jednak na vlastnom pni až
do jesene -- kým neuschla.

Cez leto, pravda, nám ich polovičku pobrali cudzí, ale keď sme našli,
vzali sme zase aj my. Tak „podtínať" vie u nás celá obec!

„Synku, dnes vyberieme sa na dva dni. A ty, mati, ak do polnoci
nedôjdeme, nečakaj nás, iba zajtra večer. Donesieme hádam „tie žliebky".
Svrbí ma ľavé oko a od samej polnoci štiepalo ma v pravej nohe -- bude
pršať," doložil starý otec a stará mať nachystala nám do kapsy:
slaninky, chleba, cesnaku, deci-dva špiritusu, dohánu -- ako starému
otcovi -- za tri grajciare, tak mne -- zo tri cigaretle, lebo mne
z fajky nechutilo. My zatiaľ obliekli sme naj rozorvanejšie nohavice,
širice, šunkovou masťou natreli dobre krpce -- aby sa ich voda
nechytila, keď bude pršať -- a šli sme, po vôli hájnikovi, poľom na
lúku. Ba ja som sa ešte spoza dediny musel vrátiť po druhý paklík
zápaliek, lebo starý otec nevedel zapáliť len jednu, ba aj po dve sa mu
lomili pod ťažkou rukou, a tak málil sa mu paklík.

Na poludnie bolo celé nebo zatiahnuté a podvečer počalo pršať. Vidíte,
že starého otcov kalendár -- ľavé oko a pravá noha -- nesklamal.

Keď sa stmilo, spustili sme sa do hory hľadať podťaté jedlice. Kde
ktorá, ja nie, ale starý otec mal na to veľmi dobrú pamäť. Len pozrel po
nej, a už sa domyslel, že sme túto lebo my, lebo druhí podťali.

Čosi-kamsi bola jedlica na zemi, obťatá, či vlastne len tak ako
najtajnejším dlátkom tíško okliesnená, pníček prihrabaný lístím, halúzky
odnesené na dvadsať-tridsať krokov -- aby sa hájnik zmiatol -- a:
„Panebože, ešte jednu tak šťastlivé," nadvihol si starý otec klobúk
a čochvíľa -- už boli dve na pleciach: za hrubší koniec on, za tenší ja.

„A prečo ste nevyvliekli? Ale vynášať...!"

Nerob sa, milý čitateľu, múdrejším, ako si. Poznať, že si ty žliebky
ešte nekradol. Lebo bárs by človek lietať vedel vtedy, nie žeby vliekol
a zvláčil horu a chodník a hájnika ako za motúzom doviedol si do dvora.
Či ty vieš, že ak je veľmi mäkko, že sa v taký čas ešte len aj krpce
pyskami na päty obúvajú...

Už ako aj vravím, tak bolo. A tak bolo dobre, lebo starý otec už
nepredarmo bol „starý" a naučil sa týmto veciam od svojho dobrého otca
nebožkého, ktorý ho priúčal tak kradnúť, ako zase on mňa a ja teba...
Lebo, viete, u nás je to nie žiaden hriech v hore kradnúť, lebo je vraj
hora božia, rastie sama a v nej drevo, ako v potoku voda... pi!

Kým sme z hory vyšli, ešte bolo suchej nitky na nás, pod holým
nebom -- ešte aj do kapsy nám natieklo. Nato si stará mať vše myslela,
že sa nám pálené rozlialo, čomu sme žalostne prisvedčili (aspoň kým
nepostavila na stôl skleničku) a druhý raz radšej nám dala o slzu viac,
aby bolo aj na rozliatie, aj na vypitie.

Poľom bola hlinačka a k tomu dolu vŕškom. A tu -- už viete, čo sa stalo
starému otcovi.

„Upiekol koláč -- padol na..."

„Prepytujem. Krajším navrch," máte povedať. Ale ste neuhádli. Lebo krpce
sa mu šmýkali ako na ľade, a ja, idúc po zadku, ešte som ho potískal
(hľa, štvrté prikázanie!) a mal z toho smiech, keď ho nieslo, nieslo aj
na siahu -- až ho raz, chudáka, hodilo rovno na ústa a žliebky ho ešte
pritlačili.

Položil som druhý koniec žliebkov, narobil sa „svätým" a bežal ho
dvíhať.

„Basomasásdobronivá... Hneď mi slzy vyskočili. Len mi pozri, synku, či
ešte mám nos."

Teraz ma už premrazilo, zbojníka, keď ho krv zaliala.

Ale zamočil som do mláčky ručník, oslobodil tvár od hliny a starému
otcovi ukázalo sa ešte čosi na tvári, podobné nosu. I sám si to
pomackal.

„No, keď je len! Ja, že je už celý rozmliaždený. Ber, že sme skorej
doma. Tam stiha na apatieku..."

Ač neradoval som sa starého otcovej bolesti, ale pomyslel som si, ako
letel, letel -- vychytil ma smiech a celou cestou chichotal som sa, až
mi slzy tiekli -- ako starému otcovi.

Horšie sa nám nič nestalo.

Hájnik nás nevidel, lebo pršalo a bolo tma, že keby mi bol dal dakto
zaucho, nebol by videl ani, komu sa poďakovať. A bol by zaslúžil.

Za domom zhodili sme žliebky a vošli do izby. Už bolo rozsvietené.
Čakali nás. Starý otec cítil, že mu navrel nos ako trúba, a preto si
hneď pýtal okuliare a zrkadlo, a hybaj k lampe.

Nos ako krumpeľ -- lenže z mäsa.

Stará mať, slúžka a deti sa ľakli a klnúc na žliebky, aby nos odmäkol,
stará mať namastila mu ho starým svinským sadlom, žltučkým ako vosk,
potom namočila uterák a so slovami:

„A už ty máš za ňufák!" obviazala nos, okrútila uterák okolo hlavy
a malé naše deti mali z „boba" dosť strachu i smiechu, zvlášte keď si
starý otec našiel popod šatku dierku a vopchal do zubov fajočku.

Cudzím sa povedalo, že starý otec sa opil a spadol...

Čert vie, ale celá dedina uverila.

Na tretí deň už zasvrbelo znovu starého otca ľavé oko... a večer
doniesli sme také dve jedlice -- na štyriadvadsať stehlíkov.

Že sme kradli, to nás netrápilo, len sme sa hájnika báli.

„O žliebkoch že ticho, aby nezvedel!"

A ked sa všetko spravilo, utíšilo, čušalo aj svedomie ako diera pod
záplatou...

Ja ešte aj dnes želiem, že už nikdy viac nepôjdem s mojím Starým otcom
žliebky podtínať. Už by ho, na moj pravdu, nepostrčil!

A on? Chudák. Vtedy, aby si zachránil chyžku, dal sa aj na tie veci,
a dnes mu tečie iste už aj za väzy a nemôže sa ani hnúť... Ba ani si len
pomyslieť, že tam hájnikovi syra nedá!

Tu na jeseň mu ho jednak len dal. Sám som mu ho zanášal.

Škoda života i tej mladosti...

# DO KÚPEĽA

Z chodby ružomberského áreštu vše blysne sa mi pred očami Váh a neraz
zažiada sa mi omočiť si doň aspoň hlavu. Lebo nepravda je to, že je
väzenie „chládok". Mne aspoň od maďarskej spravodlivosti vždy je
teplejšie, ako keď ma na slobode akokoľvek slnce pripeká.

Ale však si ja poradím a dostanem sa, keď aj nie do Váhu, aspoň do
Revúcej. Plavia práve drevo, áreštanti ho vyťahujú, prihlásim sa aj ja.

Takto som si premýšľal horúceho odpoludnia koncom júla a poobede šiel
som už siahovicu vyťahovať. Ale zariekol som sa, že viac nikdy. Drevo
ťažké... Voda studená, ľadová, až žily tŕpnu...

Myslím si, nie je to kúpeľ a zábava ako pred dvadsiatimi-- dvadsiatimi
piatimi rokmi doma na dedine.

To boli časy! Keď som celé leto iba dva, prípadne tri kúsky bielizne
nosil na sebe: gatky a košieľku, no ešte dáky kus okrúhleho súkna po
starom otcovi, čo on voľakedy „klobúkom" menoval, s večnou, schválne
vyvŕtanou dierou navrchu, cez ktorú mi vlasy prerástli a ktorá obyčajne
slúžila za lievik, keď sme „na hline" pagáčiky miesili a v klobúkoch
vodu nosili. Lenže klobúk mi vše voda vzala, a tak som ostal holohlavý.
Až keď ma tým rodičia vytrestali, našli kdesi v komore alebo doniesli mi
z mesta starý darovaný slamenák, alebo mi starú baranicu vtisli na uši,
aby som len predsa nechodil vraj ako cigánča, a vše spomenuli aj
slnečnicu, ktorá by ma mohla opáliť. Baranica bola istejšia ako klobúk;
ani vietor ju tak ľahko nezmietol do vody, ani keď sme s chlapci vše
schválne „napájali" klobúky a baranice, „napila sa", ale pomaly váľala
sa dolu vodou ako utopené mača. A keď sme sa pritom pobili a ja švacol
som protivníka ňou cez tvár, mal čo slz za hodinu z očí vytierať.

To boli časy! Od rána do večera v potoku. Husi lebo barance na pažiti
a my vo vode s papekom, vidličkou v ruke a hláčov aj dvadsať nastýkaných
na háčiku. (Raky v našej dedine smrdia „umrlčinou", tie sme nebrali.)

Iba keď zvonili na poludnie, poď behom na pažiť. Doniesli nám
mladšie-staršie deti jesť, alebo sme mali so sebou v uzlíkoch. Cez
poludnie okúpať a po obede poď po záhradách vedľa rieky na vtáčiky,
čerešne, rané slivky, hrach, uhorky, a všetko, čo sa len dalo zjesť.

Vše nás prehnali, vyšticovali, doma potom vybuchnátovali, že vždy sa
našiel medzi nami krivý, čo stúpil „na sklo", preklal nohu voľakde na
plote, keď nás predúrali. Ak už celkom nemohol ani pobehnúť (z čoho
musel próby robiť, aby ho na love prípadne ľahko nechytili), bol teda
vartášom: opatroval statok a uzlíky (z ktorých, ak mohol, koštoval, za
čo vše bola bitka a plač) a z uchmatnutého každý mu hodil, že mal vše
viac ako my; ale za to musel zavracať a poslúchať, aj sa prosiť
ostatným.

Takto to trvalo celé leto, až kým list zo stromu nepadal a chladný
vietor husiu kožu nerobil nám po tele.

Mládenci kúpavali sa tiež. Dievky aspoň v sobotu večer z ohľadu čistoty
a potom v nedeľu popoludní z fígľov. Pravda, tie šli ďaleko niže lebo
vyše dediny, ale jednak sa vše mládencom dosť naprosili, kým im šaty
povracali alebo do hlbokej vody pohádzané povyťahovali alebo ešte
častejšie z vŕb posnímali. Bolo smiechu, kriku, kviku, prezývania a vše
aj dosť hnevu aspoň do večera. Nevesty sa tiež opovážili okúpať aj na
verejnejšom mieste, aj vdovica sa trafila, ale už ženáči a starší ľudia,
rodičia -- tí sa nekúpavali.

„Starším ľuďom sa to už nepatrí odkrývať svoje nahoty," hovorila tuším
z biblie stará moja mať. A potom úlohou rodičov bolo vadiť sa s nami, že
šaty zamočíme, znivočíme, voda nám ich pochyce, prechladneme, utopíme
sa, vodná pani nás vtiahne atď., a tak aj preto potom nemohli sa ísť oni
kúpať.

Robotný svet, chudobní sa nekúpali vôbec; oni sa však dosť vykúpu pri
robote v pote.

Majetnejší však chodili do kúpeľov, jedni zo zábavy, druhí z potreby.

Cez zimu užívali sa len domáce lieky, na jar a v lete nebolo sa kedy
liečiť pre robotu, až tak po kosbe, po žatve.

V mojom kraji najviac chodia po ľuďoch: čemer, úsad, lámka, kŕče -- a na
to sú Teplice. Ktorí mali kone a boli veľmi chorí, zaviezli sa vše do
Teplíc, ktorí nemali koni a nebola taká súrna potreba, šli len na
Štiavnický. Moji starí rodičia chodili tiež sem.

Keď bolo pekne v lete cez roboty, nebolo im nič alebo nestačili myslieť
na choroby, len keď sa zadaždilo a nemohli sme hrabať, vysúšať, hladili
si ruky, nohy, chytali kríže.

„Len by sme sa obrobili, zájdeme si do kúpeľov!" potešovali jeden
druhého starý otec s materou. A potom si rozprávali, že žily si už sekať
nedajú, to bolo voľakedy za mladi, ale dbaniek si dajú nastavať, ej
veru, dajú všade, kde štiepa, kole, bolí.

„A spravíme si hostinu! Pôjdeš aj ty s nami," lakomil ma starý otec, aby
som mal lepšiu chuť do roboty, lebo barance, husi už pásli mladší
bratia. A tak celé leto strojili sme sa do „kúpeľov," ale len po kosbe.

„V kosbe sa ešte zaprášime, zaváľame, škoda by bolo troviť," prehodil
starý otec.

„Ba už kto má, nech ide," hovorila stará mať. „Janákovie že už dva razy
boli," doložila trochu zo závisti.

„Aj my už pôjdeme na nedeľu," zavŕšil starý otec.

V sobotu ráno teda schválne pre zajtrajší kúpeľ šla stará mať do mesta.
Predala päť-šesť párov kureniec, kúpila tri funty teľaciny, bielej múky,
hrozienok čiernych i žltých, zamiesila s mliekom a do večera upiekla
v rúre takú babu ako dvojročné dievča, a hrozienka len tak trčali z nej,
ako keby ju boli muchy obsadli.

V nedeľu ráno navarila kávy a nachystala do fľaše. To že na olovrant
chlapcovi (akože mne) a jej: „Starý otec bude víno."

Dopoludnia sme šli do kostola. Stará mať ostala doma: variť obed
a hlavne prichystať, čo nám bude sebou, lebo o jednej pôjdeme. Teľacinu
vypražila, ale zamiešala „pre chuť" aj kuriatko medzi ňu. Navarila
slivák s cukrom, a keď sme sa naobedovali, poviazala do uzlíkov, voľačo
pokládla do košíka, tiež bielizeň, že sme obidvaja mali čo v rukách
niesť. Starého otca sme ušetrili, lebo on mal aj tak palicu a fajočku
svoju opatrovať. Aj sa to na chlapa vraj nesvedčí -- batohy vynášať,
a to ešte keď ideme do kúpeľov, kde budú aj páni, ktorým je starý otec,
aspoň keď víno spolu pijú, tiež „pán N."

Takto naložení jedivom, naladení radostne, že nám už pomohol pánboh pole
obrobiť, chodievali sme obyčajne v polovici augusta do kúpeľov.

Ja som niesol babu v šatke a spočiatku som bežal popredku, ale potom mi
oťažila ruku, vyhrial som sa, a tak som aj zaostával alebo mi starý otec
pomohol na kuse. Stará mať hneď mala rozprávku o akomsi koňovi, čo
spočiatku sa vychytil a potom nevládal kročiť... Tá ma vôbec prísnejšie
držala.

Nešli sme len sami. Pred nami, za nami išli aj druhí gazdovia, gazdiné.
Mladšie vyobliekané, vyškrobené, len tak šušťalo; staré samé bôle
a vzdychanie; ako moja stará mať. Mladší šli z parády; zabaviť sa
v meste v panoráme, na kolotoči a popritom aj okúpať. My: starý otec
šiel vypiť „pol litra" dobrého vína a „trocha medzi svet" a tiež ako
stará mať, z potreby: lámku, klanie vyháňať, planú krv spustiť, sadnutú
rozriediť, otlaky potratiť -- slovom, vyhnať všetky boľačky a choroby,
čo sa nám do roka nazbierali, a stráviť príjemnú chvíľku medzi svetom.

Na Štiavničkách, ako sa kúpele volajú, našli sme už pestrú spoločnosť:
mešťanov s paniami a deťmi a vyobliekaných dedinčanov. Sedeli miešane na
dvore okolo stolíkov pod širokými lipami a zmývali prach vínkom,
rozriedeným tamojším medokýšom.

Ako starých známych vítal nás veľmi srdečne domáci pán: árendátor,
hostinský a doktor v jednej osobe. V lete držal kúpele a k tomu mal
v meste stálu holiareň a vyzeral rozhodne podľa tohto remesla: malý,
chudý, blízko šesťdesiat rokov, riedke popolavé vlasy, navrch hlavy
rozčesané a primastené; zlaté okuliare, zlatá reťaz cez bielu vestu,
plno prsteňov na rukách, tvár červená, vyholená, len našedivasté fúzy
pod spodnou perou také ako hodná mucha a dolu nižšie kozia briadka,
trocha červenkastá. Ináč celý voňal odekolonom a pomádou.

So starým otcom titulovali sa podľa mena a „pán a pán"; starej materi
hovoril „pani" a bral jej z rúk košík a uzlíky. Ale tá sa nedala. Sama
šla do kuchyne odovzdať panej. Zatiaľ oboznámil sa so mnou. Starý otec
ma drgol, a ja som už vedel, že mám dať pánovi „pačku" a bozkať mu ruku.
To je prvé, na čo Slováci deti učia: poníženosti. Pán Šulc si nedal ruku
bozkať, ale iste sa mu to páčilo, lebo ma potom štípal za bradu
a vypytoval sa na otca, rodinu a domácnosť. Hovoril po slovensky, ale
zarážal tak trocha na nemeckô. Starý otec medzitým dofajčil, stará mať
sa vrátila a šli „zlô" vyháňať. Spoločná vaňa bola už pripravená.

Vyplatil teda starý otec mňa šestáčikom, zaň som si mal ísť do mesta
kúpiť moruliek a mastný rožok, a vošiel do „izbičky".

Teraz to už tam bude inak. Voľakedy bolo to všetko drevené, zvonku od
staroby čierne, zdnuky vylepené papierom a obrázkami z novín, plagátmi,
aby nebolo vidieť z jednej „izbičky" do druhej, aj aby nefučalo zvonku.

Ovocie sme mali aj doma, chleba sa mi nežiadalo, šiel som teda do mesta
a rovno do cukrášov kúpiť si dve cukrové „hviezdy" za štyri grajciare,
za groš cigaretle a štyri grajciare som napochytre prehral s voľákymi
učňami za bránou „na gombičkách".

Neminula hodina, už som bol naspäť na Štiavničkách, lebo v meste bez
peňazí iba človeku ťažoba príde.

Starý otec so starou materou boli si pustili vodu skoro vriacu. Jeden
z jednej, druhý z druhej strany za pol hodinu omáčali nohy a probovali
do vane. Starý otec sa prvý osmelil, ale musel von, nevydržal; no jednak
chválil, že je dobrá, znamenitá! Konečne sa im podarilo „privyknúť si
telo" a sadli jeden proti druhému po uši do vody, ovšem, kolená pod
bradu. Od rozkoše nevedeli sa ani čo zhovárať, len:

„Ej, vodička, ech, ej, aj, oj, či si dobrá, teplučká," pochvaľovali vše
jeden, vše druhý a po chvíli starý otec zapálil si do fajky a údil starú
mater, ktorá už kýchala od dymu, čo starý otec nijak nemohol uznať, že
by od dymu kýchať mohla. On vravel, že to už kúpeľ nádchu vyháňa,
vlastne, že keby nebola prišla do kúpeľa, bola by už iste nádchu
dostala.

Keď som sa ja z mesta vrátil, už sa boli trocha rozohnali. Napustili si
teda znova horúcej, aby sa vraj tá sadnutá krv v bedrách, lopatkách
rozpustila, že tak skorej odíde.

Ja som zatiaľ hanblive obchodil stoly, či by ma niekto známy dačím
neponúkol, alebo som pomáhal chlapovi vodu ťahať do kotla, alebo som
nazeral do izbičiek, že čo a kto je v ktorej.

Ak ma oddurili, šiel som za kúpeľ do záhrady a tam som našiel studňu
a v nej pstruhy. Zaopatril som si hneď palicu od bôbu, vysúkal rukávy,
naháňal, chytal pstruhy, až kým sa dolu nespustili.

Starý otec s materou, keď už boli ako raky uvarení a slnce skláňalo sa
k obzoru, zavolali pána Šulca a dali si nastavať dbaniek na väzy, na
kríže, ruky, nohy a poza uši, takže boli samé „špulky". Ale starí si
veľmi pochvaľovali, a keď im krv odtekala, cítili vraj, ako „zlô"
odchádza.

„Nech len ide, čo je nanič," tešili sa, keď aj po dbanke ešte krv
tiekla, mokla a sa im „uľahčovalo".

Keď už po tretie šla mdloba na starých, šesťdesiatročných, chudých ľudí,
probovali z vane von, lebo sa im už hlava krútila. Prišla žena,
obslúžila, pán Šulc pozaliepal ranky. Keď sa od slabosti horko-ťažko
poobliekali, vyšli von a Šulc kázal sa im trocha prechádzať.

„Ale horký prechádzať. Len sadnúť, lebo sa mi svet točí," vravela stará
mať a ledvy sa dovliekla k stolu.

Starý otec šiel tiež ako opitý.

„To že tak sparno tam bolo," dávali príčinu horúčosti. Ale veď sa im to
páčilo!

Hneď nám doniesli vína, a tak starí trocha očerstveli. Ešte za pohárik,
a prešli mdloby. Potom kázali sme si doniesť uzlíky, vykrútili pečienku,
babu, ja so starou materou napili sme sa aj kávy, a vtom nás zbadali
Hatalčíkovci, Hrnčiarovci, Murgašé z druhej dediny, ktorí sa už boli
vykúpali, a volali nás k ich stolu. Ponúkali nám, čo mali, my sme
priniesli naše, a tak sme sa spoločne hostili, popíjali, zhovárali,
fajčili a chválili kúpele a dbanky. Už boli tam aj muzikanti-trubači,
a tak taká sa vôľa strhla, že čo mladší a smelší počali už aj tancovať
a starší, ačkoľvek si pre hluk slova nepočul, nerozumel, veľmi veselo
besedovali. Keby nie domov, boli by sme tam zostali do rána, aspoň ja so
starým otcom. Ale stará mať durila, aby starý otec nepustil sa ešte dáko
do tanca, lebo už bol zlatý v šajnách „vyhodil" muzikantom. Pripomínala
stále večer, noc, gazdovstvo. Lebo pri druhom stole sedeli
remeselníci -- majstri s paniami, a starý otec počal sa aj tým
prihovárať, volať ich k nášmu stolu. Páčilo sa mu, že sa tí ešte
nenútenejšie zabávajú ako my, lebo už vše inšie spievali, ako čo trubači
dúchali.

No prisadnúť nedopustila stará mať, lebo vždy vstávala k odchodu
a balila naspäť do košíka, čo zvýšilo. Už sme sa ozaj boli najedli,
napili aj opili, všetci, sedliaci aj páni.

Po polnoci, po mnohom oddychovaní ledvy sme došli domov. Už po ceste
robilo sa im zle, tma a zase svetlo pred očami, merali šírku cesty,
oslabli, dávili, pustili sa im voľaktoré dbanky, že celou cestou mokla
im krv a bielizeň doniesli, akoby ju do krvi zamočil.

Do rána skoro pomreli. Vychytila ich taká zimnica, že sme im museli
tehly hriať na nohy, popol horúci na život a neraz bolo, že už po kňaza
bude načim ísť.

Chorí, slabí bývali potom obyčajne za pár týždňov, ale neboli by to dali
za kravu, že sa im „aspoň vtedy poľahčilo" a starý otec vôbec neraz
chválil aj inak tú zábavu a spoločnosť.

A takto sme do roka aspoň raz chodievali „do kúpeľov" hľadať po ťažkej
sedliackej robote uboleným údom lieku, úľavy a poľnému duchu trocha
vyrazenia. Lebo na našich slovenských dedinách s malými výnimkami -- no
mládež, tá ešte tu i tu tanec, priadky, ale starší ľudia čo? Tiež
stvorení k spoločenstvu, nie div, že sa hrnú po nedeliach do krčiem a (u
nás) čo možnejší spojujú, takto hľa, užitočné s príjemným. Ktože za to
môže, že si vše zle urobia aj títo aj tamtí?

Aj šľachetnú zábavu treba ľudu.

# DO KONCA

„Keď som si starú mater bral, bolo mi práve osemnásť rokov a šesť
mesiacov," týmito slovami začínal sto, ba tisíc ráz všelijaké rozprávky
zo svojho života nebohý môj starý otec -- pánboh mu daj radosť večnú.

Kým som bol malý, púšťal som sa s ním do hádky, že ako by to mohlo byť,
že veď takto o päť-šesť rokov by už teda aj mne prichodilo sa oženiť.

„Ťa ja ožením s dákou metlou, len sa neber po tú vodu," alebo po olej,
soľ a už čo jej práve bolo treba, ohlásila sa stará mať spod prípecka
a ja voľky-nevoľky bral som sa von, že sa ohľadom tej mojej ženby
dohovoríme, keď sa vrátim. Ale za ten čas prešli v reči už na deviaty
chotár.

Konečne, bez vysvetlenia nemohlo ostať, a starý otec vyložil mi
dôkladne, prečo sa voľakedy mohli ľudia prv ženiť a vydávať, ako je to
dnes dovolené nám. Hlavnou vecou v tom bolo to, že naša obec odovzdávala
iba pol vojaka, a na to že sa obyčajne našiel taký synček, ktorého
nechceli vlastní rodičia poslúchať, a tak sa im od zlosti zverboval.
V najhoršom prípade že spolu so susednou obcou naviedli dákeho cudzieho
paholka a poslali toho za obec bojovať.

Neskoršie, keď som už bol väčší a starý otec zasa začínal: „Keď som si
starú mater bral," vrazil som mu do reči vtipom: „Či ste si starú mater
brali? Hádam boli vtedy ešte mladá, keď sú nie ešte ani teraz taká stará
ako vy."

„Eh, papľuh, ešte ma bude vykrúcať, to ťa tak v tej škole..."

Rád mal smiech, i on často smiešne veci vyprával, ale podobnému vtipu
nerozumel. To už keď malo byť na smiech, muselo zato stáť, nielen slovo
prehodiť.

Lebo to bola jedna hlavná jeho vlastnosť, že s každým hovoril priamo,
skrátka a vždy vážne, lebo vždy mal plnú hlavu starostí, plánov a ruky
plné práce. Len keď sa cítil medzi svojimi, počúval alebo hovoril aj sám
do smiechu, nezaháľajúc ešte ani vtedy. On sa pritom nikdy nesmial, jeho
myseľ pracovala ešte aj vtedy na vážnych veciach, lebo nás obyčajne
v tom najväčšom smiechu zarazil otázkou:

„Čože naráno? Akože si to spravíme? Kde začneme?"

A stará mati mu milión ráz dohovárala! „Ešte nevieš, či do rána dožiješ,
a už sa staráš na pol roka napredok, čo budeme robiť."

„Dobrý gazda má si myslieť, že bude sto rokov žiť a neprestávať na
dnešku," odpovedal na to starý otec a ruky nikdy krížom nezaložil. Ak to
bolo v zime a že nebolo čo tam von robiť, doniesol si čo-to do izby. Už
buď šindle strúhal, lebo zápory dlabal na dvere po záhradkách, lebo
hrable, kosiská popravoval, varešky vystruhoval, a keby už vonkoncom
nebol mal čo robiť, vytĺkal zo sekier a motýk staré poriská a osádzal
nové.

Keď sa bravce chovali, tri týždne pred zabíjačkou strúhal papečky do
jaterníc, sušil, tĺkol ďumbier a korenie do klobás.

V neobyčajných dňoch konal i neobyčajné práce.

Tak na Štedrý deň dopoludnia sieval mak, popoludní, keď stará mati
koláče piekla a ja som nádievku potajme koštoval, vzal hrču cesta
opekancového, a či bolo snehu do pása lebo vyše, prebrodil všetky
záhrady a natieral tým cestom stromy, aby dobre rodili.

Ako ukázala sa jar, ba ešte sotva sneh zišiel, už čo by ste ho boli
uviazali, nebol by doma vydržal. Ak som ja nemohol, lebo nechcel ísť
s ním, keď vše aj stará mať odhovárala, že nemáme v poli ešte čo robiť,
nadal mi do „pilných, starostlivých gazdov" -- povaľačov a šiel sám.

Kúštik chleba do kapsy, sekerku do ruky a už šiel. Povedľa neho verný
jeho strážca-pes, s ním sa zhováral, alebo ak zle robil, napríklad
trávnik pre krticu driapal, vadil sa ako s rozumným tvorom.

„Chyť ju, chyť," volal mu, keď pes počal do diery ňuchať, „prečo nejde
do hory ryť?" Ale ak počal driapať, už volal: „Radšej nechaj, ty ešte
väčšiu škodu spravíš," a zachránil, čo pes vydriapal, skalky pozbieral,
„aby sa koscom na leto hladko kosilo."

Po záhradách štepil, presádzal, opiloval a ja, ak som nemal trpezlivosti
vydržať do konca, pustil sa mi skoro do plaču, že vyjdú jeho mozole
navnivoč u takého gazdu, čo vraj iba na to čaká, aby čím skôr slnko
zašlo.

V lete -- oj, a leto, to bol jeho svet! Ani nespával!

O deviatej sa prišlo z poľa, do desiatej riadil sa statok, potom sa šlo
ľahnúť, ale plánom nebolo konca-kraja a starý otec pred polnocou
málokedy dal nám zaspať.

O tretej ráno už vstal a budil starú mater: „Nože hore, stará mati! Päť
bude," zacigánil si na lačnô.

Stará mati vše na rovné nohy skočila z postele od ľaku, či by už ozaj
toľko bolo hodín. Ale keď sa rozhliadla, dostal starý otec za
„baláchanie" „jazykovej".

A to bolo dobre, lebo aby aj stará mati bola taká bývala, to by som ja
bol musel iste oblečený, s kapsou na boku, s kosou na pleci a i tak ešte
s otvorenými očami spávať, lebo sotvaže vstal, už mi privolával: „Gazda,
gazda, rosa uschne, už si mal mať deväť riadkov vyťatých."

„Nepočúvaj, len ty ešte spi, iba tri budú," líhala si stará mať a „aj ty
si ešte ľahni, kamže už poletíš?" durdila sa na starého otca.

„Ale ja? Som ja nie taký hniliak ako dakto... Tak sa budete aj mať, aj
ja s vami pre vás," a vyšiel von.

Dunko ho už čakal pri dverách a starý otec div že mu dobré ráno
nezavinšoval, pustil ho do kuchyne a tak „gazda", tak „gazda, verný
opatrovník... a my sme sa už vyspali a tí sa tam ešte nemôžu."

„Mara, vstávaj!" volal z pitvora dievke na povalu -- „gazdinie -- pre ne
všetko hynie" a zhováral sa ďalej so psom, že sme sa vše so starou
materou v druhej izbe nazdali, že už dakto k nám prišiel, a pravda, bolo
už po spánku.

Ale jednak, kým sme vstali, bol už hodil dačo Dunkovi, on zapálil si do
fajočky, nabral na seba potrebného riadu a už šli. Iba nám, nahnevaný,
vše cez dvere dačo privolal, ale to bolo obyčajne také, ako keby nás bol
na ražeň nastokol, a už sme vstávali a brali sa -- ženy okolo statku
a ja behom hnal som za ním.

A či bola nedeľa lebo sviatok, áno, dopoludnia do kostola, ale popoludní
už ho mohol nikto doma nehľadať. Keď mu stará mati dohovárala, že aj
odpoludnia patrí sa ísť do kostola, odpovedal jej, že len by sa ona
toľko modlila ako on, že sa on všade modlí a vždy.

„Ty aj tak budeš iba driemať."

A skutočne. Nevyspali sa nikto do týždňa, tak keď už tá nedeľa prišla,
to bolo ich: dievka na lavicu za pec a stará mati založila si okuliare
s motúzom okolo hlavy, vzala do lona „Život Swatých", ale neprečítala tá
pol strany, už jej oči klipli, oprela „Swatých" i ruky na stolík v okne,
a v izbe bolo počuť iba dlhé odfukovanie, tikot hodín, no a ešte ak
mačka ostala v izbe, tá húdla im na peci uspávanku.

Ak ich dáka suseda lebo deti nezobudili, kým sa vyspali, zvečerilo sa,
ale aby svedomie bolo na pokoji, ak už stará mati nevidela, odbehnúc si
od hry po olovrant, musel som sa prv vopchať do obloka „Život"
toho-ktorého svätého dočítať. Pravda, čítal som len každý druhý-tretí
riadok, podľa toho, aký bol životopis dlhý, čo som si nikdy nezabudol
vopred pozrieť. Stará mati mojej novej väzbe svätých viet dlho neverila,
ale pozdejšie prišla mi na fígeľ a na olovrant dostal som aj „mravné
naučenie" čiže buchnát.

Prečo sme si nezápalili lampu? Ľa, keď olej darmo nedávajú, a „kto
neprigazduje grajciar, ten nepamätá, že babka k babce..." Tomu nás už
dávno bol priučil starý otec a u nás bol taký zvyk, že kým sa zemiaky
neuvarili, svetlo sa nezažalo.

Sám vracal sa z poľa iba potme s plnou kapsou húb lebo dákeho ovocia,
liečivých zelín, a kým sme šli spať, vyrozprával nám všetko, čo videl
a skúsil odpoludnia.

Rozprával podľa toho, v akom čase to bolo, že už zemiaky kvitnú, že
ovocia chvalabohu ostalo, že je po lúkach tráva ešte dosť pekná, ale že
tam a tam z kraja valasi vypásli, tam zase ženy vyžali a v hore že mu
chlapci bučka ako noha vyťali, akýsi paholok -- „keby som ho bol
dochytil...!" -- vyrezal vrchovec na bičisko.

Vidieť z toho, že pochodil všetko, čo bolo jeho. My sme zatiaľ
pripravovali huby alebo pochutnávali si na ovocí.

„Hm, hotovo -- keby čerešne v izbe riastli, nebolo by väčších
glezgov[^2] ako vy," dohováral nám dobrácky starý otec, celý šťastný, že
sa uchodil a videl, čo mu božie požehnanie sľubuje, koľko a z čoho bude
môcť odložiť „deťom mojim", ako si nás, vnúčatá svoje, menoval.

A tak to trvalo od jari do zimy.

Zimu starý otec nemal rád, a keď ženy achkali, čo sa ony narobia,
odsekol im hneď:

„Vyspíte sa na zimu pod praslicou lebo pri perí, ja vás budem obkurovať,
že vám bude ako v raji. No, čože ešte chcete?"

A my sme sa museli zasmiať.

Nuž, myslím, že dostatočne vidíte i z toho, čo som povedal, že práca
a len práca bola celý jeho život až do konca.

Postavy bol nízkej, ale svalovitej, čelo okrúhle. Spod čiernej obrvy
dobrácky zieralo dvoje malých modrých očí. Bradu si holil, fúzy strihal,
a keď zomrel ako sedemdesiatšesťročný starec, mal ešte všetky zuby a iba
na vrchhlave trocha zrednuté, ale predsa dosť tmavé vlasy.

Nikdy vraj nebol ťažšie chorý, ale porúbanín a všelijakých pamiatok od
saní, vozov a čo ja viem, mal viac po tele ako rokov.

Bol smelý, podnikavý, a takému sa vždy skorej dačo ujde ako tomu za
pecou.

Často s nasadením života liezol po spílenom, ale zastavivšom sa strome,
obťal mu haluze a tak ho dovalil: „A čo sme mali robiť? Dívať sa naň?"
odôvodnil svoju odvahu.

Ako starý baník a hutník spúšťal sa do dier, starých baní, len aby dali
páni otvárať nové bane, začalo sa robiť, jeho „deťom bolo lepšie a svet
mal zárobok."

Ale svetom jeho bolo predsa len pole. Tam keď nemohol jeden deň, cítil
sa ako v okovách. A keď vše musel byť doma, že snáď pršalo, lialo sa,
nestačil vychodiť na priedom, či už a kde sa mračná trhajú. Ak dážď za
deň, za dva neprestával, vyšiel von a vadil sa s „oblačníkmi", čo už
neprestávajú svet oblievať a či to práve teraz musia, keď by slnka,
tepla bolo najviac zapotreby.

Predstavoval si totiž vec tak, že pánboh je len akýmsi najvyšším
správcom sveta a že také podriadené úlohy, ako je dážď rozlievať, mráz
robiť, sneh sypať, zveril druhým, neviemakým „oblačníkom", ktorí vraj
vše robia svetu napriek.

„A čože ešte teraz, syn môj, je už starý, ale kým bol mladší! -- Veru sa
to ani vypovedať nedá, čo sme sa my narobili, len aby vám, deťom našim,
bolo lepšie a nemuseli ste tak z ničoho začínať ako my. Iba čo on mal
pár zlatých zgazdovaných a ja z tej služby voľačo," spomínala stará mať,
keď som sa vše na predošlý ich život opytoval.

Oni obaja pochádzali z chudobných rodín, kde ničoho nebolo nadostač, iba
detí zvyškom.

Starý otec často spomínal, keď sme čím pohŕdali, ako im na večeru jeho
mať drobné pečené zemiaky nie omastila, ale po tri-štyri rozčitovala.

A stará mať, sirota od rodu, už v ôsmom roku slúžila a zo služby si ju
bral starý otec, a ani by ste neverili, akým podivným spôsobom. Keď sa
tretí raz videli, už boli zosobášení.

Rodina totiž, keď ho už mienila oženiť, vykonala mu na tretej dedine
akúsi, vraj staršiu vdovicu, ku ktorej by bol mal ísť na prístupky.

Šiel teda so svojím krstným otcom na priepačky.

Vdovica ho čakala, potom hostila, chválila sa, čo ona má (kravu, teľa,
gruntu kus a dom), že krstný otec, keby nebol ženatý býval, bol by
krstnému vdovicu aj tak predchytil, a začínal reči, ako by len pýtať
a krstného zaviazať.

Ale nie tak starý otec.

Jemu sa za jedno nepáčila a potom pomyslel si: „Taká boháčka, ja nič
nemám, ešte by mi to dakedy na oči vyhadzovala," a hľadel sa čím skorej
vytratiť. Mihal naň, stúpal mu na nohu, aby vyšli povedať si slovo.
Krstný otec však ani počuť. Len vykonať vdovicu a vykonať. Čo mal krstný
robiť? Šepol mu čosi do ucha a už bol za dverami, že ho za dedinou
počká.

Na dolnom konci oprel sa pri jednom dome o plot a čakal.

Vo dvorci behala s kadečím dievčica, vyspevujúc, že sa len tak ozývalo.
Starý otec ju mimovoľne pozoroval a po chvíli aj oslovil: „Ako sa voláš,
dievča? A či si gazdovská, a či slúžiš?"

„Zuzka. Čože chceš? Slúžim. Skadeže si?" odpovedalo so smiechom dievča.

„Stade a stade," a potom doložil: „Chcel by som sa oženiť, či by si šla?
Ale okrem všetkého žartu."

Dievča dalo sa do smiechu, vbehlo do izby a po chvíli vyšlo von
i s gazdinou a gazdom, aj deti so smiechom vybehli, hoci icli i štuchali
starší nazad do pitvora.

„Nuž veď teda poď dnu, chlapče," ozval sa vraj gazda, keď starý klobúk
nadvihol, „že ťa vidíme, kto si."

„A čože by som nešiel," a vošli dnu.

Povedal, odkiaľ je, čo je, kde bol a čo chce a že mu veru Zuzka do oka
padla, ani sa nenazdal, a že ak by mala vôľu, že ju vezme za ženu.

Bolo vraj aj dosť smiechu, ale keď videli, že nemajú s dákym podvodníkom
do činenia, a keď starý otec poslal aj po krstného otca k vdovici a ten
prišiel, sľúbilo sa dievča a o pol štvrtá týždňa boli svoji.

Gazdovať začali tak na mále, že to nestojí ani za spomienku, lebo čo
mali, minulo sa skoro všetko na veselie.

Ale boh vytrvalú prácu ich požehnával, a keď prvé dievča šlo do školy,
mali už pol domu a ostredok.

Starý otec v lete robil šichtu: jeden týždeň na noc, druhý na deň a zo
spánku vždy sa odtrhlo a rozumel sa tesárčine i trocha kováčstvu, a keď
nešla v zime stavba, robil fajky drevienky a na ne všelijaké medené,
spiežové klobúčiky a vytĺkol aj tak dačo, ak by sa už ozaj iná práca
nebola trafila.

Požehnal boh ešte aj druhé, tretie dieťa a starý otec i so ženou tým
usilovnejšie pracovali, aby si mohli dakedy deti svoje ako-tak
zaopatriť.

Hospodárstvo pomaly rástlo, a keď dedo zomrel a starý otec obdržal od
najstaršieho brata sedemdesiat zlatých v šajnách výplatku
z rodičovského, kúpili aj druhú polovicu domu a za uhospodárené peniažky
prikupovalo sa poľa.

Starý otec počal byť váženým občanom, a že vedel písať aj čítať, aj
v počtoch sa vyznal, za pár rokov prešiel všetky obecné úrady od
mladšieho prísažného až po salašného gazdu a richtára. Medzitým zomrelo
im na osýpky dvoje mladších detí, tak zostalo nažive iba najstaršie
dievča. To potom o nejaký čas vydali, ako najlepšie mohli, zaopatrili
a myslelo by sa, že si počali oddychovať. Nie veru, práve naopak: vnúčat
pribývalo, tým viac pracovali starí, už ozaj dosť starí rodičia.

„Čože sa im dostane po nás, keď my sa pominieme," hovorievali si často,
keď nás skoro každým rokom pribývalo.

„Jeden-dvaja by len mali okolo čoho robiť (nepovedali »z čoho žiť«, lež
»robiť«!), ale nie šestoria-osmoria," počul som ich podchvíľou opakovať,
keď si ma najstaršieho a ešte štvrtého môjho brata vzali k sebe.

„Urobíme tak: ak sa ktorô bude chcieť učiť, naložíme, nech sa vyučí;
druhých na remeslo a dievčatá sa len azda povydávajú, keď budú podarené
a budú mať aj toho gruntu po kúsku. Ale len ešte musíme prikúpiť."

Takto rozumovali večerom. A neodkladali s predsavzatím. Iba v tomto
pozmenili plán, že nás nedávali zrovna na remeslo, ale okúsili s každým
školu.

„Čo aj nebude pánom, nebude mu škola jednak ku škode ani pri remesle."

Však -- postoj!

Čo si predsavzali, nepreviedli splna, pol úlohy odkázali rodičom.
Dajbože, aby ju tak dokončili, ako bola započatá.

So starobou ubývalo i síl; akoby snáď to aj cítili, ale sa tým chceli
ubrániť blížiacemu sa koncu, čo len slabnúce žily mohli, konali práce
svoje vytrvale, verne až do konca.

Pre prácu zabudli osláviť dvadsaťpäťročie len práce a starostí plného,
no jednak spokojného, ba šťastného svojho manželstva, a keby nie my,
„ich deti", neboli by sa ešte ani v päťdesiatom výročí pamätali na prácu
a statočnosť, ktoré ich zviazali tak mocnou páskou k spoločnému životu
jedine pre dobro svojich detí, svojich vnúčat, ktoré tak vrúcne
milovali, pre ich blaho nikdy sebe nedopriali ani jedla ani oddychu, iba
tej práce večnej, tá bola vždy len ich.

Najväčšou radosťou ich bolo, keď sme sa zišli, privinúť si nás k srdcu
a radosťou zaplakať.

A taká bola iste aj bolesť, keď sme sa lúčili a oni nás vyprevádzali
v mene božom jedného na vojenčinu, druhého do školy. Ale neustávali, na
duchu neklesali.

Len keď nadišla doba, že počali už hodne cítiť telesnú slabosť svoju,
a starý otec snáď badal už, že sa blíži koniec a že už tým doterajším
statočným spôsobom, prácou, toľko pre nás neusporí, koľko by chcel,
počali mu oživovať v pamäti poviestky o zakliatych zámkoch, Jánošíkových
pokladoch, a ja s ním sme jeden dosť veľký kopec ďaleko v horách skopali
do doliny a celé noci prečkali pri skalách, kde mali peniaze vyhárať.

No nenašli sme, iba ak starú podkovu, a nedočkali nikdy nič, ale nedalo
mu to pokoja ‚ani potom ešte, keď už nohy nijakovsky nevládali do tých
neschodných vrchov a slabosť čím ďalej tým viac prikvačovala ho k domu.

„Ešte naostatok by som vám, deti moje, chcel urobiť pamiatku,"
a odsudzoval slabých hrdinov povestí, ktorí nešli k pokladom, ani keď
ich „volalo".

Konečne počal i v ľahšej práci vystavať, lebo počalo ho už zadúšať.

My sme mu už dávno prácu bránili, ale on, až kým ho smrť nezmorila,
nevedel sa na robotníkov dívať bez toho, že by sa nebol púšťal do práce,
ktorú vládal, lebo nie.

Pol druha roka bránil sa smrti, a keď sme mu lekára chceli volať, pustil
sa do plaču, že čo, načo mu ho chceme, že či on je chorý?

Ako sa šlo na pole, vymýšľali sme všeličo, aby ostal „dom opatrovať,
žeby dakto neobkradol, lebo nepodpálil a podobne".

„Spravíme aj bez teba, len ostaň," prosila ho stará mať, lebo večer
potom domov bolo s ním ťažko.

Ale či sa zdržal?

Snáď sa ani nemohol. Ak nie pri raňajkách, napoludnie už bol iste medzi
nami a nebolo konca-kraja spomienkam, ako on voľakedy -- v noci šichta
v hute a odtiaľ rovno, iba zásteru zhodil a kapsu prevesil -- šiel
kosiť, hrabať, drevo voziť; ako gazdoval pri salaši, ako v obci, a že by
sa veru ešte ani teraz nezahanbil nikoho, len keby nohy vládali,
neletela hlava dopredku, a dýchať dalo.

„Ale aby ste vedeli, že som ešte nie na zakopanie, daj sem tú kosu,"
popľul si dlane, vzal druhému z ruky kosu, ale sotva vyťal na kosisko,
ustal, že si musel sadnúť a oddychovať.

No ani vtedy ešte nepriznal sa, že vina je na ňom, ale „kosa nanič".

„Širšiu, širšiuže založ tú kopu, čože je to -- a počkaj, ja potlačím,"
a musel som ho chcej-nechcej na kopu vyložiť a on tlačil -- upadaním.

Potom od jesene do jari polihoval, ale len tak za pecou, nedajbože ho do
postele vpraviť.

Potom od jesene do jari polihoval, ale len tak za pecou, nedajbože ho do
postele vpraviť.

„Potom by som už nevstal, a ja ešte robiť chcem, čože ma nútite? Či už
chcete, aby som zomrel?"

Do postele neľahol, až potom v lete.

Po Jáne začali sme kosiť v záhradách a on vynášal nám aspoň raňajky a do
večera sa ani domov neobzrel, ale buď už bol okolo sena, alebo zvyšné
kosy skúmal, ktorá by bola na jeho ruky.

Ale ani jedna sa mu nehodila, i šomral na ne aj na tých remeselníkov, čo
také ťažké kosy kujú.

„Veď moja bola ako páper a ostrá ako žihadlo, a toto akoby si cent vzal
do rúk."

Keď sme vyšli na lúky, bolo mu to už ďaleko, ale od rána do poludnia
šiel, ak ho len stará mati na kľúč nezavrela alebo nenechala otvorené
a kľúč neschovala, takže nemal čím dvere zavrieť, prišiel iste za nami
a doniesol robotníkom dohánu a domácim po cigare.

Najväčšia bieda bola s ním už potom domov. To ak sme ho chceli za dňa
domov dostať, musel som všetko nechať a ho naprosiť a už ako-tak
prekabátiť a viesť domov. Ale chytiť ho a tak mu pomôcť, aba, to nie!

Že čo by som ho viedol? Že či je on vari opitý?! Že to len ožranov vodia
popod pazuchu a nie, nie, on sa nedá. Tak, sto ráz oddychujúc, došli sme
pomaly domov.

Na odľahlé lúky sme ho už naskrze nechceli pripustiť, lebo ač ho celý
svet poznal, predsa sme nechceli, aby nám niekde na lúke lebo na ceste
zomrel. Musela teda ostávať už rovnako slabá stará mati s ním doma.

Ale s tou, ak sa nikdy nepovadil, iste sa vtedy každý deň, alebo ju
vyháňal, alebo ju spolu volal, alebo sám sa driapal na lúku a raz
skutočne i došiel.

Vlastným očiam sme neverili, keď sa medzi nami objavil a o chvíľu za ním
i najatá žena, ktorú poslala stará mať ho hľadať. Odišla za dom do
záhrady a on za ten čas ušiel jej.

To bola už jeho posledná vychádzka na to jeho milé pole.

Tam si už začal podvečer pri skleničke s kosci pesničku:

*„Ja som bača veľmi starý,*

*nedožijem do jari..."*

Ale hlas mu uviazol a oči vyronili slzy. No chytro si ich utrel
a pretrhol spev: „Nie tú, veselšiu, chlapci," a začal sám:

*„Čo si mám pre lásku srdce trápiť,*

*môžem ja mej milej prsteň vrátiť..."*

A* *tak sa aj stalo, na druhý deň ho už vrátil.

Napožehnával sa nás, detí, a jednak i cudzích, ak by ho vraj už zajtra
stará mati nepustila.

Ale jednak sľúbil sa, že príde, ujde.

No nedošiel, iba posol okolo poludnia, že „sú tam, u boha".

Nasilu vpravili sme ho večer do postele. Ráno chcel vstávať s nami.
Silou-vadou sme ho v nej udržali. Bránil sa, že či nám je už taký
netrebný, že veď on ešte robiť bude, že ešte ta vládze, aspoň vody
donesie, že či sa mu tak my deti odsluhujeme, a okríkol nás, keď sme ho
mimovoľne na ľavý bok ukladali, že ho preto kladieme na srdce, že ho
chceme usmrtiť.

Bolože plaču, prosenia, kým sme ho prehovorili, že veď bohchráň, že si
my ani zďaleka neprajeme, aby on umrel, len aby si oddýchol. Ale
nezmieril sa, kým sme mu nesľúbili, že naráno vezmeme ho so sebou na
lúku.

Tak utíchol a od radosti nás privinoval k sebe: „Deti, moje deti. Veď či
ste už všetky zaopatrené, aby som ja zomrieť mohol? Nie ste. Aha, ešte
Ďurko, Janko, Anička," a porátal všetkých malých, „čo tým ešte treba, to
len ja viem."

Cez noc dýchal už veľmi ťažko. K ránu zaspal, ak sa to môže spánkom
menovať.

Práca v poli nedala sa odkladať, k tomu deň svitol pekný.

Vstali sme a odchádzajúc tíško sme sa odberali od starého otca. Ale plač
žien a detí prebral ho a my ledvy sme ho mohli prehovoriť, že sa len
„nazatiaľ" odberáme, „kým sa zase v poli zídeme".

On sľúbil sa nám naisto, ač ho už veľmi zadúšalo. „Zapálenie pľúc
schytili..."

Zostala s ním stará mať, a keď videla, ako je, poslala ešte po kňaza.

„Tak len predsa už umriem, a ja som sa ešte na lúku sľúbil."

„Bude vám to posilnenie na cestu," lúčil sa kňaz a stará mať ho
vyprevadila.

Starý otec uspokojil sa s odpoveďou a zdal sa tíško ležať, len ťažké
vlny pŕs hovorili vrátivšej sa starej materi, že je ešte život v nich.

Sadla si k jeho posteli a modlila sa.

Potom vstala a vyšla za dom do záhrady, že ho po chvíli zase príde
kuknúť.

Ale tiež nemohla za minutia bez práce vydržať, i dala sa plieť hriadku.
V myšlienkach pozabudla sa na chvíľu dlhšie v záhrade. Keď sa behom
vrútila do izby, našla už starého otca v posledných ťahoch naprostred
izby upadnutého, len v spodných šatách, ale s kapsou a pri ňom sekerka.

Už dokonával, a kým stará mati zavolala najbližších susedov, starý otec
umrel.

A ešte nenarástla druhá tráva na jeho hrobe, už ho rozkopávali a nám
nenadále položili k nebožkému, tiež tak pre dobro detí svojich len
smrťou od práce vyrvanú, srdcom pravú, druhú matku našu.

Pre nás žili, pre nás pracovali a strádali bez oddychu až do konca,
i nechže je obom ľahká slovenská zem.

# MACO MLIEČ

„Mliečnik, a koľkože ste vy to už u richtárov?" vše zastavil som sa pri
starom richtárovie kraviarovi, keď pásal pod cestou kravy.

Maco vytiahol zaslinenú fajočku z úst, popravil na sebe vrece a jednu
ruku pridvihol k oku, akoby na pozdrav.

Poďakoval som mu a Maco díval sa, či sa ho dačo spytujem, lebo bol
hluchý spoly.

Zopakoval som hlasnejšie otázku, on dával pozor aj na ústa, a potom sme
sa už zhovárali.

Vedel, čí som, aj ma poznal, lebo som mu vše podal ohorok alebo aj celú
cigaru.

On mi bol za to dôverný a mňa zaujímal, že vídal som ho voľakedy na
bystrých vraníkoch v ľahkom vozíku s gazdom lebo gazdinou do mesta, do
poľa; alebo zase seno zvážať, drevo voziť. Potom, keď okrivel, zoslabol,
pasie už tretie leto kravy.

„A, pán môj, ktože to ráta?! Nuž od chlapectva," odpovedal hlasom, ako
keby bol mal plné ústa fučky, starý Mliečnik, pravým menom Maco Mlieč,
ale tak ho už od štyridsať rokov nikto nepovolal, a na priemeno počúval
tak, ako keď ho mamka voľakedy Macíkom pozvala.

„A teraz že koľko máte rokov?"

„Ktože ho tam... Nuž ale budem mať iba dáky rok-dva menej ako náš gazda.
On sa bol takto v lete oženil a ja potom na jeseň prišiel som k nemu za
paholka."

Gazda mal už aspoň šesťdesiat rokov, lenže sa ten nedal s Macom ani
porovnať. Bohatý, doprial si, nič nerobil, peši nevyšiel ani do poľa,
nuž mal brucho ako súdok a tvár ako mesiac na splni, a na Macovi iba
ohorená čierna chlpatá kožka na širokých, veľkých kostiach, čaptavá noha
a dokľavené prsty na rukách.

„A pľacu že akú máte?"

„Peňazí?"

„Hej."

„A len tak, čo potrebujem: na dohán, švíbalky a... A načože sú mi teraz?
Aj tak by som ich užiť nemohol. Ženy, detí nemám... A gazda sľúbil, že
ma opatrí až do smrti, či budem vládať dačo robiť, lebo nie," s akousi
hrdosťou odpovedal starý Mliečnik, že má také zásluhy.

Sedeli sme na medzi.

Maco pripálil si fajočku, dva-tri razy lepšie potiahol, aby sa mu
rozfajčilo, utrel si spakruky zaslinené gamby a obrátil svoje myšacie
oči na mňa a pokračoval:

„A čože viacej človek zgazduje za mladi, ako keď ťa na starosť má kto
opatriť a po smrti zahrabať? To je najväčšia pláca, čo ja mám sľúbené od
môjho gazdu, pánboh mu daj zdravia."

Skoro som nevedel, čo Macovi proti tomu namietnuť.

„Ale je to zaslúženô! Len si porátajte. Slúžite aspoň tridsať rokov,
a čo by vám len po piatke bolo vyšlo na rok, viete, koľké by ste teraz
mali peniaze? Mohli by ste si len tak žiť a nemuseli kravy pásť. I tak
je to na vás už zle, tieto pľušte v jeseni, a zima, vietor, kravy
zabiehajú."

„A, ľaľa, aké sú tiché. Muchy neštípu a môže sa rozpásať celým poľom,"
pretrhol ma v reči.

„No, len si porátajte, čo vám vravím."

„A čože budem rátať... Veď ma zase choval za meru rokov," nechcel rátať
Maco, lebo peniaze mali pre neho platnosť len po šesták-dva, za čo si
mohol pálenky, dohánu a švíbaliek kúpiť.

„Odieval," pokračoval ďalej, „a pálenka a dohán -- to tiež voľačo
vynesie, čo len dva paklíky do týždňa, a na fruštik, olovrant, každý deň
za pohár a cez kosbu, žatvu aj päť ráz -- to tiež voľačo do roka koštuje
aj toho gazdu. Zase treba uznať. Aj takto v meste, keď som čakal na
gazdu, už ako je richtárom, veru aj vína, mäsa, cigaru mi podal, mal by
som hriech tajiť. A mne bolo jedno: či v meste na vozíku pod cieňou
driemať, a či doma v koniarni," nevedel dosť vynachváliť gazdu.

Zadivený vstával som.

„Tak vy ste, Maco, celkom spokojný so službou a plácou?"

„A veru sa nemôžem ponosovať ani za mladi, ani na starosť."

„Tak zdravý zostaňte."

„Zdravý si choďte," rozišli sme sa.

Ja vlastne nemusel som sa pustiť ani do reči so starým Macom, len sucho
rozpovedať jeho históriu, nakoľko ju znám. Ale aby ste nepovedali, že
vymýšľam, radšej som sa zastavil minulej jesene pri ňom na medzi, aby
ste z jeho vlastných úst počuli, ako sa má, že je so službou, s plácou
a celým svojím životom spokojný a hrdý na svoju sluhovskú vernosť
a prácu, za ňu sa mu už vyše štyridsať rokov dajú každý deň najesť,
vypiť, pofajčiť, a má sľúbenú opateru do smrti, či bude vládať robiť,
lebo nie, a po smrti slušné zahrabanie.

Starý Mliečnik ako osemnásťročný prišiel k majetnému sedliakovi za
paholka ku koňom.

Otec jeho valaštil, nuž aj Maco bol pri otcovi do sedemnásteho roku
honelníkom a potom poď do lepšej, väčšej služby za paholka k mladému
gazdovi. (Tohoto otec bol tak náhle zomrel, nuž mať chytro oženila
devätnásťročného jediného syna a gazdovali.)

Mladý Mlieč bol mocný, robotný ako koník. Povrávali ľudia, že preto, že
bol od rodu trocha nasprostastý a aj hluchý.

Prezvali ho teda dievky, ako do dediny prišiel a počínal ich, ako druhí
paholci, naťahovať -- Mliečnikom, už neviem, či preto, že bol krátky,
široký, hrdla nič -- akoby ho z pňa odťal.

Zjednala ho mať, a kým tá a otec žili, stará gazdiná zaodievala Maca,
dala mu vše na dohán, lebo sa už bol naučil, ako všetci chlapci, ešte na
salaši fajčiť, ale pár zlatých vše vyšlo materi Macovej, ačkoľvek brala
zo synovej pláce na každé sviatky po zlatom, po dva.

Ale rodičia mu potom jedno za druhým pomreli, stará gazdiná tiež,
a Macovi na piaty rok už nič nevyplatili, na šiesty ho nejednali, a Maco
slúžil ďalej.

Dali mu najesť, kúpili mu súkna na háby, krpce, dávali mu každý deň
pálenky, na dohán si vše vyprosil a takto šiel rok za rokom.

Keď mu rodičia pomreli, Maco sa bol chcel aj oženiť, ale za takého
mrzkáňa hluchého nechcela ísť žiadna dievka.

Je pravda, že Maco čela skoro nemal, oči ako myš, nos ani gombička
a celý preliaknutý, len líca, akoby ho ucápal a vrchnú gambu na tri
prsty a odutú, akoby ho všetky predné zuby boleli. Vlasy ako jež
a hrdzavé vošáke, uší skoro nič. Ale jednak, keby sa bol poprosil, bol
by sa mohol oženiť. Ale on dievkam vynadal, naštekal a o ženu sa viac
neobzrel.

Začas sa ešte držal ako mládenec, holil si celú tvár, vlasy si mastil,
začesával a dával podstrihovať. Ale keď mu prešlo tridsať rokov, čím
ďalej tým viac sa zanedbával. Neumýval sa, iba v nedeľu, alebo keď ho
gazdiná lebo dievky od stola zahnojeného oddurili; nečesal sa, len keď
mu vlasy už na plecia viseli, vzal rajnicu, založil na hlavu
a podstrihol si ich sám, aby nemusel dva groše platiť, alebo mu ich
zastrihli druhí paholci, pravda, z roztopaše vše ho spravili na väčšiu
opicu, ako sa sám. Ruky utieral o nohavice lebo o klobúk a krpcov ani
nevyzúval, iba keď ho dačo omínalo, alebo keď podošvu bolo treba prišiť.
Do hory, do poľa bolo to všetko dobré, a keď išli do mesta, zahodil na
seba čiernu dlhú huňu a táto všetko zakryla.

„A čo koho doň? Ani gazdu nič, keď si svoju robotu spraví..."

Tak za vyše dvadsať rokov bol Maco pri koňoch: oral, zvážal, v zime
okolo dreva, hnoja a vozil gazdu, gazdinú do mesta.

Roboty bolo vždy dosť. Sluhovia iba jesť chodili do čeľadnej, a sotva si
stačil ústa utrieť, už gazda, gazdiná vydávali nové rozkazy, robotu aj
na tri dni.

Maco spával pri koňoch na pograde a potom neskoršie, keď sa mu bolo
ťažko štverigať hore, spravil si posteľ vedľa koni.

Kone rád opatroval Maco ako svoje vlastné, lepšie ako seba. Koľko ráz,
keď vyvolili gazdu za richtára a cvalom vše v zime doleteli do mesta,
stiahol Maco zo seba známu čiernu huňu a zakryl spotené kone, a on
vopchal premrznuté ruky krížom pod pazuchy, alebo ich rozháňal
a prestupoval hore-dolu, kým gazda meškal u slúžneho lebo na stoličnom
dome.

Maco vozieval gazdu, gazdinú aj do poľa, na lúky, lebo už boli stučneli
a nemohli, nemuseli sa peši unúvať za robotníkmi.

Maco stal sa tak viac panským kočišom ako sedliackym paholkom.

A gazda ho mal rád, lebo zo šiestich koni jeho dva boli °najbystrejšie,
najkrajšie a Maco ich vedel isto v ruke držať a k tomu bol trpezlivý
v čakaní donekonečna.

Keď mu jedny kone ostareli, kúpil mu gazda druhé, mladé, a tak sa stalo,
že raz podvečer hnal po gazdu do mesta. Mladé, nevycvičené kone sa mu
splašili, prevrhli vozík do hrádze a Maco si zlomil nohu.

Dal Maca gazda do špitála, lebo „škoda by bolo o takého robotníka prísť,
ak by sa mu to doma zle malo vyhojiť".

Maco sa vystrábil, ale noha zostala jednak krivá, lebo mu ju dolomilo
v kolene, v ňom stále potom pichalo, že nemohol sa na ňu smelo opierať,
ale vláčil ju vyvrátenú za sebou a pristupoval až do smrti viac na
priehlavok ako na podošvu.

Nebol už teda súci ku koňom, a potom aj roky prichodili, prišlo mu robiť
na voloch.

O pár rokov však nevládal už ani volom jarmo na šiju vložiť, tak opadol.
Premyslel teda gazda tak, že ho dal ku kravám.

„Nech sa zahadzuje na tej jednej za nimi," smial sa, keď sa o tom
s gazdinou radili.

Maco teda pásaval kravy od jari do jesene a cez zimu kŕmil, napájal,
odchraňoval.

Spával už v telienci a veľmi si chválil, že mu nefučí a teliatko
neublíži.

Že sa takto pomaly vracia ta, kde býval ako malý chlapec, k mladému
statku, to si Maco raz nevedel uvedomiť, každému násilnému ústupku bol
vďačný, vlastne nevedel, že ustupuje.

Keď mu kone vzali, dobre, „aj tak mi už žily v rukách drevenejú". Vzali
mu voly, dobre, „ani naložiť ako sa patrí, ani podvihnúť, ani brázdu,
ako má byť, vytiahnuť... Táto noha moja čaptavá. Ale druhých ožobráči
ešte horšie. Nuž ďakovať bohu, že som tak, ako som... Hó, Rysuľa, ideš
sem, Soboňa! Sto bohov, ale ti nadávam, len sa mi ho opováž na cudzo.
Nemáš dosť svojho?" Ani nepomyslel na svoj úpadok.

Keď som sa takto po poli prešiel, vše som prišiel s ním do reči a som ho
podpaľoval, a keď sa mi trafilo k richtárovi, to sme si ho doberali aj
s notárom, kedy sa už bude ženiť, a radili mu všetky staré dievky,
vdovice a prespanky.

Jedna že má peniaze, druhá troje detí, tretia že pije a bude pri nej aj
jemu dobre, a s tou-onou ho vždy domŕzali, že za ňou chodí...

„Len sa musíš dáko obriadiť, oholiť, škandry ostrihať, lebo ja takúto
pľuhu neosobášim," hovoril mu vážne notár. My sme sa smiali a Maco
vytŕčal tri zuby spod širokej gamby a tiež sa uškŕňal, ale len preto, že
sme sa smiali všetci.

Maco skutočne už bol zanedbaný úplne. Už aj desať rokov, čo sa neholil,
len si tak vše nožničkami spamäti po brade kostrnky pozrážal. Oči
zaliate, vlasy ako stará riečica, ruky od blata a hnoja všetky dopadané,
len tá vrchná gamba, zarastená, čo mu trčala, a tie zuby spod nej ako
koly.

„Ale, pán urodzený, radšej toho dohániku do fajočky..."

Notár mu vše dal panenského dohánu do handričky a Maco, aby sa ho čím
viac navoňal, hybaj večer do čeľadnej za pec na lavičku a fajčil aj
očami aj ušami; vyškrabal, pomiešal a fajčil znovu, kým ho dievky
nevyhnali, že smrad robí.

„Ale veď mi je zima, ako ma trasie, a mokrý som... A čože? Aké panie?!
A druhí paholci vám môžu smradiť," bránil iba vari toto jediné svoje
právo a nechcel vyjsť.

Ale keď ho toľko vyháňali, naučil sa celkom opatrne fajčiť v maštali
a do čeľadnej prestal chodiť, iba ak k jedlu. I to mu vyniesli: lebo už
nechceli s ním z jednej misky jedávať.

V jeseni počal Maco polihovať na poli aj doma.

Zima, dych mu počalo stavať, v nohe ho tiež štiepalo. Ale nikomu sa
neponosoval, len keď veľmi štiepalo, hladil si rukami nohu, alebo ju
v poli nad ohníkom prihrieval. Na bok mu voľakto poradil surovej
kapusty. Gazda mu so smiechom pripomenul, že to už pred smrťou, notár
doložil, že sa mu prichodí ponáhľať s tou ženbou, ak chce ešte dačo
užiť, a každý dačo, ale všetci len na posmech.

Maco ani slova, ani len dohánu od notára nezapýtal. Len si kázal dievkam
navariť pľúcnika, že mu ktorýsi kraviar-kamarát poradil, ale tie mu ho
nenavarili. Priložil si ho teda sám k ohnisku a dievkam našomral, že
„pocháble pochabie, len frajerov keby bolo..."

Ale pľúcnik hneď nepomohol, kapusta tiež nie, nechal lieky tak a iba čo
si častejšie vošiel pýtať na dohán a od gazdinej pýtaval si pálenky
s korením do skleničky. Do dohánu poradili mu mrvu zo sena namiešať,
a tak sa mu vraj ozaj dalo ľahšie dýchať.

O Vianociach už nevládal ani okolo statku. Tak ho vše aj za pol hodiny
dusilo, že mu slzy tiekli. A od slabosti musel sa

oprieť, sadnúť, a len fajku, fajku. Vše naprosil paholkov a tí zase, keď
videli, čo je s ním, aj z vlastnej vôle hodili kravám, napojili,
odchránili. Po Vianociach prichodí tuhá zima.

V telienci počalo Maca drgľovať, čo si aj vše slamy prihodil a vriec
a handár na seba nanosil. Ráno ho museli budiť, vlastne dvíhať, do jedla
siliť, ale aj to len tak pobabril, lyžicou popichal.

„Už ja ďaleko nepotiahnem," vravel si sám sebe. „Ale hovädo je hovädo
a aj to si musí odpočinúť."

Na dvore ticho, všetko zaspáva, iba v Maco vej duši akoby sa dnilo.

„S gazdom však na čom som? Mne sa len vari predsa bude treba porátať,
ako mi aj ten --" pomyslel na mňa. Porátanie, pravda, počal teraz chápať
z druhej strany, nie ako som ho ja bol navádzal.

„Chová ma, šatí ma, na Všechsvätých nové krpce, baranicu mi kúpil...
a ja roboty žiadnej. Akože to ešte odslúžim, ak ma toto nepopustí...?
Nepovedať nič? To by bolo... Nevedieť ani, ako umierať. Akože si ľahneš
do tej zeme?! Veď by som ani nezhnil," prišla mu na myseľ jeho
celoživotná filozofia: poriadne robiť (sebe či cudziemu, to mu bolo
vedľajšie) a statočne zomrieť.

Zodvihol sa zo slamy a zavliekol pod okno. Svetlo.

Otvorili sa dvere a okúňavo vovliekol sa do izby Maco. Gazda sedel za
stolom pri poháriku a prezeral akési lajstre obecné.

„Gazda...," a zakašlal i zapišťalo mu na prsiach a stiahlo hlas, „ja sa
už ďaleko nepovlečiem... prišiel som sa porátať... ak som vám dlžen,
koľko by som vám to teda ešte mal dosluhovať?" vzrušene začal Maco.

„A čože je tebe, Maco, veď si ty voľáky celý nanič, zhrbený, premenený,"
vstal a divil sa gazda, lebo ho už pár dní nebol zbližša videl.

„Veď zato. Ak by som vám mal doplatiť, to by ma v tom hrobe večne
mrzelo, že som si tak vygazdoval na starosť," povedal a vypadli mu slzy.

„Ale, čoby, ešte ja mám..." -- sňal kalendár a z čistej strany vyčítal,
„všetko spolu trinásť zlatých ti vyplatiť a od Všechsvätých ti zase
hádam dačo zvýši... Na ráno porátame s gazdinou a tieto ti, ak chceš, aj
hneď vyplatím," stával sa gazda veľmi spravodlivým aspoň teraz.

Macovi sa náramne uľahčilo, utrel si košeľou ústa, nos a oči a bol by sa
zasmial od radosti, keby ho nebolo všetko bolelo.

„Ale nie, gazda môj, neustávajte sa. Mi to bude vari dosť na pohreb. Len
ma," a pristúpil ku gazdovi a chytil ho za ruku, „nie ako koťuhu, dakde
pod plot. Veď kým som vládal, robil som ako druhí..." a Macovi slzy
zablyšťali sa pod chlpatou obrvou.

„Si hádam človek ako druhý," uistil gazda Maca ohľadom pohrebu. „Nuž ale
či sa už ozaj zberáš zomrieť?"

„Veru, vari už tu moja hodinka. A nestojím už ani za toho Miša (slepý
starý kôň, čo sečku rezával, mlieko do mesta vozil a takú ľahšiu robotu
konal), nuž načože som na oštaru svetu aj sebe," teraz už celkom
spokojne hovoril Maco.

Gazda počal Macovi smrť vyhovárať, akoby sa jej ten bol bál, a Macovi
bolo, ako keby mal ísť na svadbu.

Hovoril mu, že mu pošle na ráno Švingorku (babu): „Namastí ťa špiritusom
a do čeľadnej ti musia postlať, zohreješ sa, prejde ti za dva-tri dni
a budeš chlap ako buk," a na potešenie nalial Macovi do pohára vína.

Maco vzal, priložil k ústam, ale vypälo mu žalúdok, položil späť. Gazdu
vypočul, ale sa nepotešil. Bolo mu to ľahostajné. Ak vyzdravie, bude
robiť; ak nie, bude v hrobe hniť. A jemu bolo akô jedno, takô druhô.

„No, dobre, keď pošlete, ale jednak, gazda môj aj gazdiná," a hľadal ju
očami po izbe (ale tá bola u sestry), „ďakujem vám, že ste ma celý môj
život vo vašom dome obchodili, chovali, šatili a všetko... Pánboh vám
daj zdravia, aj vašim deťom," chytil Maco gazdovi ruku a bozkal mu ju
prv, než by si ju ten bol mohol odtrhnúť od Macových úst.

Konečne aj richtárovi vypadli slzy a v svedomí bohvie, čo si myslel, ale
všetko dobré. Bolo už však neskoro.

Maca našli ráno studeného v telienci.

Gazda vystrojil mu krásny pohreb s kňazom a odobierkou, na truhle bolo
ešte naposledy spravodlivé meno Macovo, aj kedy sa narodil a zomrel, že
richtára celá obec pochválila, len sluhovia v obci povrávali si, že však
ho mal za čo pochovať...

# MAMKA PÔSTKOVÁ

Do banky pomaly otvárali sa ťažké dvere; ako keby sa dieťa bolo borilo
s nimi. Podobne ťažko, dva razy sa v nich otočiac, vošla plachtičkou
prihodená žena. V ruke šatôčka, okrútená okolo čohosi na spôsob, ako
okrúcajú naše ženičky modlitebné knižky.

„Dobrý deň vinšujem," povedala tichým, bojazlivým hlasom; zarazene
pozrela po veľkej učtárni a neisto poberala sa k môjmu účtovníckemu
stolíku.

„Dobrý deň, mamka Pôstková! Vitajte! Čože ste nám doniesli?" prihováram
sa jej a idem v ústrety.

Ona vykrúcala zo šatôčky papier. „Sem dajte," volá denný povereník,
vidiac, že zo šatôčky vykrútila zmenku.

Ten volá, ja beriem z ruky a ona nevie kam a hovorí, že „ešte nie je
vyrobená", to jest suma nie položená.

„Sadnite si a povedzte, na koľko vám ju vyrobiť?" ponúkam a spytujem sa
jej.

„Len tak, prosím ponížene," hovorí, akoby hriešne slovo šla vypustiť
z úst, „ako bolo, na tri koruny. Nepredala som chlebíka, aj na dlžôbku
pobrali..." utiera si šatôčkou ústa.

„Dobre, mamka, len si sadnite," ponúkal som ju akoby len vlastnú mať,
aby si už sadla konečne, a vezmúc zmenku, pero, priklonil som sa nad
stolík, roztiahol pokrčenú zmenku a -- stavilo mi pravú ruku aj s perom.

„Tri koruny," hútam si, „či vás napísať?" Povinnosť káže. To je jedno:
zmenka ako zmenka, či tristo, či tridsať a či len tri koruny. „Aj to sú
peniaze." A nenapísal som, ale sa pozrel na starú ženu, aby stačil
uvážiť, čo robiť.

Predo mnou sedí okolo šesťdesiatpäťročná, neobyčajne zoschnutá, maličká
žena. Sedí na stoličke, visia jej nohy, obuté vo veľkých, na jej nohu
neprikrojených starých čižmách. Spod plachtičky vykúka čierna,
zmraštená, chudá tvár, zapadnuté, bezzubé ústa a trčia detsky malé ruky.
Nie je toľká, ako stredne urastené desať-jedenásťročné dieťa.

Kým mi toto popred oči prebehlo, ustálil som sa, že zmenky nevypíšem,
viac ako zmenku neúčtujem. Čo však s ňou robiť? Vrátiť jej ju? Zaplatiť
a povedať jej, že nie je dlžná? Ak mi neporozumie, ak ju urazím
almužnou, ktorú nepýta? Lebo veď viem, že od päť-šesť rokov každé tri
mesiace prichodí mi tá istá zmenka pod ruku. Mamka Pôstková vážne chápe
svoju povinnosť a z dvanásť korún pôžičky zišla za tie roky po korunke,
po pol už na tri koruny, ale nikdy neprišlo jej na um obnažovať svoju
biedu a prosiť darovanie dlžoby.

„Opatrím si, len mi, prosím vás, dočkajte," keď dva-tri termíny do roka
načas nedošla.

Nevedela ani čítať, ani písať. Podpisoval ju žírant, majetný gazda,
dobrý človek, ktorý sa jej bol z milosrdenstva podpísal a bol ochotný
kedykoľvek za ňu zaplatiť, ale sme sa hanbili od neho pýtať, a vlastne
mávali sme vždy posvätnú chvíľku z príkladu babky a jej chápania
uloženej si povinnosti, keď sa prišla veriť a prosiť o zhovievavosť. Že
veď čo ako tvrdo, aby sme sa len nebáli, že kým ona žije, nebude za ňu
nikto platiť, ani banka škodovať. Len by jej dal pánboh dožiť, aby si
túto ťarchu zhodila z hlavy, aj umierať bude ľahšie, končieva svoje
vzdychy.

„Dotiaľ neumriem," dokladala, ako keby sa bohvieakého ťažkého hriechu
mala driev zbaviť.

„A keby sa aj tak stalo, že by som umrela, nebojte sa, veď ja mám viac
medzi svetom, naložím, kde čo majú zaplatiť. Toť aj Ondro Krnáče aj Beta
Vráble -- a koľkí -- vzali aj dnes chlebíka... Nemám, mamka, počkajte.
Počkám, deti moje, ale nezabudnite. Aj stará Betuliačka už včera tretí
raz... „Nemám," povedala som. „Zaplať, čo si dlžná, ja tiež musím, keď
som si na múčku požičala..." Ale zaprosila, že keď pôjdu deti, akože tie
jej dievkine siroty, už čochvíľa húsky pásť, že vyslúžia, zaplatia.
Akože im nedať, keď zaprosia a viem, že nemajú, čo by na tej dlani,"
rozložila chudé ruky.

„Koľkože im príde interesu?" vstáva zo stoličky netrpezlivá, že to už
chvíľu trvá a nevoláme ju platiť. „Chlebík mám na ulici..."

„Mamka, poďteže sem. Ja vám poradím. Aby ste nemuseli každú chvíľu k nám
a zmenky podpisovať, za žírantom chodiť, dajte šesták. Zaplatíte si
úroky naraz a nemusíte prísť ani do roka, za dva k nám platiť. Vyplatíte
si napredok," opakujem jej, „a keď budete mať tri koruny, donesiete
naraz, už kedy bude, vtedy bude..."

A dlžobu prepísal som na drobných dlžníkov, ako to už účtovníci
rozumejú.

„Tri koruny..." hovorí zmätená a zarazená babka, vyťahujúc spod pazuchy
vrecko z handričky, „to mi naraz, prosím, veľa bude... Nevládzem toľko
zarobiť... Ja by si to po korunke, po pol skorej odmrvila... Ale už čože
budem robiť, keď ste mi tak odsúdili..." a iste nevďačná, kladie mi na
stolík šesták.

Nepomohol som jej, myslím si. Ona nevie, čo ja chcem. Zdá sa jej to
zrejmým obťažením.

„Viete, nevyplatí sa vám zmenku každého štvrť roka kupovať, za podpisom
chodiť, a nám sa to zase nevyplatí do kníh zavádzať. Knihy drahé..."
doložil som, snažiac sa ju uspokojiť --

„Vy viete, ako vám ľahšie. Teda nemám chodiť?" spytuje sa, či ozaj bolo
by to možné.

„Nie, nemusíte, za dva roky nemusíte," ubezpečujem ju, mysliac si, že
o dva roky bude už akiste rozsypaná...

•••

Chudera, keby bola. Sama by si žiadala. Ale tu je dnes medzi nami.

Keby bola umierala, bol by žírant vďačne za ňu zaplatil, ja by tohto
nepísal. Ale takto iba keď vám príde tamtej jari, že jej hádam už
vypršali dva roky, a ona peňazí nenosí.

A pustila sa do plaču, že už mala korunu, raz aj dve opatrovala, tajila
ich, ale syn pýtal, druhý raz nevesta vydrankala, a čo raz stisla a nám
odložila, vydriapali jej ju, silou vzali, „že vy dočkáte..."

„Tak som sa prišla ohlásiť a doniesla aspoň zase interes..." a kládla
šesták.

„Ešte vám tých stačí na rok. Teraz sú lacnejšie peniaze, ako boli..."
sotva som si stačil chytro pripomenúť, že som pred

dvomi rokmi na dlžníkov prepísal jej tri koruny a zmenka je kdesi na dne
kasy...

„Keď stačí... Ale už by to vari nemalo. Veď len šesták som bola dala. Či
ste sa nepomýlili v rátaní?"

„Nie, mamka, je to dobre vyrátané..."

„Len aby, prosím, do Všechsviat došlo. Lebo tak sa mi stalo, ruku som si
v jeseni zlomila, aha, tuto za päsťou. Spadla som z pôjda, keď som si
hábočky vešala. Starý človek, hlava sa točí, iba keď som sa našla na
pitvore a ruka ako zvonec. Nemôžem na ňu a jednou chlebíka nezamiesiš.
Ale pôjdem do repy, nuž zarobím a vrátim vám. Len sa už nebojte. Kým
žijem, ja zmenku nehodím. Už mi tak svet: ‚Hoďte im ju! Čože vám vezmú?'
Aba, deti moje. O statočnosť prísť na starosť... To ja už na to nemám
svedomia. Keď bolo peniažky brať na zmenku, vtedy ‚prosím vás', a teraz
hodiť, ‚plaťte si, mohli ste sa nepodpísať, vedeli ste, že ja nič
nemám.' Aba. To vy by ste možno tak, ale ja nie. Kým žijem, neopustím
sa, a keď umriem, zostanú háby, perinka, truhla, posteľ, nech si
predajú..."

•••

Dopytoval som sa na celý život tejto neobyčajnej ženičky, ale nikto mi
to nevedel poriadkom rozpovedať.

„A prosím vás, ktože si to kedy všímal, ako bola, čo bola..."

Tak je, myslím si.

Slováci vedia veľa rozprávať o pánoch, grófoch, princoch; poznajú celé
rodokmene cisárov, ale medzi sebou málokoho zbadajú, a čo by bol sebe
osobitnejšieho života a mravov človek. Medzi svojimi nikto nehľadá
príkladu. Akoby sme všetci boli rovnako zlí alebo rovnako dobrí, že by
sme sa nemohli jeden od druhého niečomu dobrému naučiť. A len
koľko-toľko si spomeňme, aký život prežila mamka Pôstková a ako sa ho
držala až do staroby, dovčera, dodnes.

Muža mala onakvého. Bohvie, aký bol čudák. Nerád robil. Trocha, trocha
popaprať motykou, kosou, vidlami, a dosť! Keď horko-ťažko sa vybral aj
s kapsou, naplnenou na týždeň, do roboty, na druhý, tretí večer už bol
doma. Kapsa prázdna a na robotu zle-nedobre, že ťažká, planá, pláca
malá, že on radšej bude pod pecou ležať o hlade, ako za tri-štyri
šestáky cez deň robiť. A ono, keby ležať, nechže by ležal, ale keď príde
večer, chce sa jesť, keď ráno svitne, zase, a obed aby nechybel. Keď som
lačný, som nevládny, keď sa najem, spal by. Polihoval. Keď ho žena
durila, spravil sa chorým. Ešte aj fajčil. Vydriapal dva-tri grajciare
aj na pálenku od nej a šiel do krčmy, na uhol, alebo druhých pri robote
zahovárať. Ona, blázon, vše uverila jeho chorobám a potom si už tak
zvykla, že on -- ak chcel -- zvŕšil jej robotu pri dome, ona drhla po
zárobkoch, chovala ho. Vše ani len toho chlapca, čo len jedného mali,
poriadne neprimerkoval. Vše prišiel doráňaný domov.

Keď chlapča odrástlo, šlo do služby a začas pomáhalo materi otca chovať.

Ale potom sa odtrhlo od nich, že si mu načim odkladať na háby, že sa
bude ženiť, a viac nedal materi ničoho. Aby otec šli robiť.

Nebolo to celkom tak, ale syn počal mládenčiť a naučil sa svoj zárobok
aj sám stroviť.

Otec preležal celé dni, a ako vravím, ešte aj popíjal, aj fajčil. Ba
prišli ho ešte aj pozerať, že ako chorého, a on dotiaľ nadŕľal ženu, kým
nedala na pálenku, i chlebíka ešte k nej.

Syn sa oženil, šiel do služby a žena k svokre a chorému svokrovi, že
aspoň ľahšie zaplatia hospodu, keď aj syn pomôže.

Ale horkýže!

Syn sotvačo žene dal, bola ešte i ona, aj so z roka na rok rodiacimi sa
deťmi, materi na krku.

Vše nevesta šla do roboty, stará tiež, a -- chlapi? Jeden stenal pod
stenou alebo na lavici, druhý sa ako bíreš každú druhú-tretiu nedeľu
prišiel so ženou, materou vyvadiť, s otcom opiť a všetkých rozháňať po
ulici.

Otec mu ešte nadržal, čo len aj naoko, lebo sa ho bál a prinášal mu
opitý syn dohánu aj skleničku...

Detí bolo za pár rokov ako červíkov, že už nemohli obidve, mať
s nevestou, na zárobky. Šla len nevesta a mať chytila sa chlebík piecť
a v mestečku predávať.

Spočiatku to šlo, chlebík dobre predávali. Pekávali v noci, pomáhala aj
nevesta, keď z roboty došla.

Ale o pár rokov vnúčatám narástli také ústa, že zárobok i vyše zjedli
ešte v pravom zmysle slova „za horúca". Stará Pôstková vše vyšla tak, že
nemala na múku. Požičala si. Vrátila, ale nie vždy a všetko. Prišiel vše
aj syn a „požičal" si od materi aj posledný grajciar. „Veď len do
prvého."

Zarobil, materi vrátil-nevrátil, pýtal aj po iné razy, a keď mať nedala
alebo nemala, vyhádzal ju z chyžky na dvor, že on za ňu árendu platiť
nebude, opil sa aj s otcom, rozohnal ženy aj deti, čo ho otec vše ako
prosil: „Nechajže ich, robia dosť, nech sú aspoň v teple." Syn ich
jednak vše rozduril, lebo že by sa ho potom mohla žena nič nebáť, a keď
je on v službe, ešte niečo vyviesť mu na posmech.

„Ach, hriech pomyslieť, neubližujže jej. Nuž či nemá dosť tvojich? Ešte
má za druhými o deti chodiť? Eh, syn môj, zle ty to myslíš, pomodli sa
bohu, aby ti vzal takú myseľ," učil otec, ale čože -- keď aj vtedy spolu
pili a jeho slovo bolo slabej váhy.

A syn ženu jednak vyobháňal, za vlasy vykvákal.

To už taký zákon medzi opitými.

Starej Pôstkovej predsa pánboh pomohol: umrel jej muž.

Syn sa na kare od žiaľu tak opil, že rozohnal celú rodinu, „starej
strige-materi" sa zahrážal, že keď ho ona nebíjala, bude ju on. Prečo to
vravel, bohvie. Žiaľ, opilosť, či čo. Žena, deti sa večer, v noci
povracali do chalupy, ale „stará striga" viac neprišla. Chodila za ňou
nevesta, prosila, plakala, ale mať nešla.

„Dievka moja, nuž či si to žiadaš, aby ma dolomil a musela si ma
opatrovať, žobráka? Nebolo ti dosť za dvanásť rokov s otcom trápenia?"

„Mamička moja, veď on už plakal, že vám ublížil, ale hanbí sa k vám
vojsť..."

„No len dal by pánboh, aby sa hanbil, dotiaľ bude dobrý..."

•••

Mať si našla za tri zlaté komôrku, s nevestou preniesla starú truhlu,
posteľ a začala, majúc už vyše šesťdesiat rokov -- sama žiť.

A že teraz všade sú banky, poprosila gazdu, aby sa jej podpísal na
zmenku. Vyplatila drobné dlžôbky, chlebíka piekla, predávala a živila sa
robotou a -- biedou. Lebo teraz, už čo len stisla, nevzal jej to syn,
ale dala vnúčatám. Rada bola, že si „oddýchne" od toho zlostníka syna,
a keď ho menej vídala, nazdala sa, že je lepší.

Chválila si život, len na zdraví aby pánboh neuťahoval.

Keď sa mať oddelila, nevesta vše len prišla ju s deťmi opáčiť, volať
k nim a stará mať dala; i zjedli, i domov si vzali. Lebo „otec
nezarobili -- prepili", hovorievali za materou už aj deti.

•••

Pred pár rokmi zvrtli sa pomery. Pred dvadsiatimi rokmi, pamätám, mal
kosec päťdesiat-šesťdesiat grajciarov, hrabáčka šestnásť-dvadsať;
slovom, za robotu platilo sa málo. Dnes je to už napravené aspoň
čiastočne.

Tento duch zavial predlanským aj našu Pôstkovú. Na chlebíku zarobila
málo. Zháňali na jar ľud do repy kdesi na panstvo na Dolniaky. Najala sa
aj stará Pôstková. Robiť vraj tuho nenačim, len dobre, a na deň dostane
štyridsať grajciarov aj chovu. Nevedela si vyrátať, koľko ona do jesene
peňazí zarobí!

Aj zarobila!

Ale aby si peniažky nestratila, dala si, ako druhé prostodušné ženičky,
zárobok schovať gazdovi, ktorý ich ta bol zaviedol. A ten peniažky
sčiastky prepil, sčiastky rozdal fiškálom, aby mu vymáhali nejaký na
licitácii nespravodlivo predaný jeho majetok. Vziať mu nemali čo, ledva
sa mnohí domov dostali.

Pôstková sa vyplakala za svojimi grajciarmi, ale čože bolo robiť?
„A gazda sľúbil, že keď zarobí, vráti," tešila sa v žiali. Nezúfala, ale
chytila sa znovu chlebík piecť a do banky doniesla bola ten šesták na
úroky.

V zime potom, štverigajúc sa s bielizňou na pôjd, spadla z rebríka
a zlomila si ruku.

Začali ju liečiť ženy.

Ale komôrka bez piecky, jesť niet čo, smrť sa zmilovať nechce. Našiel sa
predsa ľudský človek a oznámil to na obci.

Richtár s doktorom dali ju zobrať a previezť do hrobitova, do „špitála",
vlastne do búdy, vystavenej na prípad cholery. Opatrovala ju hrobárova
žena.

Dopočul sa to syn, opil sa, a tak sa mu materi uľútostilo, že zaprosil
svojho gazdu a prišiel aj s vozom po ňu.

Pohýbali jej v tom ruku, ale syn silou vzal ju k žene. Plakal a klial
sa, že nezabudol, že mu je mať, že si rodiča uctiť máme, a všetko by bol
materi zniesol, od ženy pýtal, ale v dome ničoho nemali. Predsa aspoň
teplý kútik.

Mať z vďačnosti ho, opitého, hladila po hlave, načo sa on tak
rozľútostil, že nakoniec potom ešte vyvadil sa s materou, že ho
nepočúvala, od neho odišla, „tak sa jej vodí!"

Predsa on je jej syn, a nie šteňa, a preto si ju opatrí.

Pôstková mala vše druhý kríž, keď syn v nedeľu, vo sviatok zo služby na
celý alebo pol dňa domov došiel.

Aby v dome bieda nebola a ona darmo nejedia, popredala háby svoje, perie
z perinky, a čo nevesta nevedela, dávala do hrnca. A doniesli jej aj
dobrí ľudia, boh im odplať!

Keď sa i to minulo, nedalo jej srdce nevestu ďalej vyjedať, pobrala sa
pekne do svojej komôrky.

•••

Tej jari zase šla do repy.

Ale že tamtých Všechsvätých nebola došla s peniažkami, prišla bola
prosiť, aby sme jej perinku aspoň cez zimu nechali, že je komôrka
chladná.

Slzy sa mi tisli do očí a len som ju chytro hľadel uspokojiť, odpraviť.
Šla.

Okolo Ďura iba keď príde Pôstková zase.

„Čo chcete?"

„Prišla som si tú dlžôbku zaplatiť," a vykrúca peniažky.

„Nuž a veď ste ešte neboli v repe..."

„Ej, čo si tam zarobím, tie by som si chcela odložiť na pohreb. Na túto
dlžôbku predala som tú perinku, čo ste mi boli v jeseni nechali...
Koľkože mi už teraz príde tých interesov? Porátajte si dobre... Veľa som
zameškala..." a vykrúcala kyptavými ručičkami peniažky z handričky.

# HORKÝ CHLIEB

Koniec fašiangov tu, a zima nepopúšťa. Slnko sa celý deň ani neukáže
a inovať zo stromov ledva padá trocha o poludní. Činí sa, akoby sa zima
vrátiť chcela. Kto by ju žiadal?! Nikto!

A predsa, keby sa vrátila, keby sa vrátilo len pár týždňov, hej, či inak
by to všetko vyzeralo u Tujanov. Žena a troje drobných detí mali by ešte
otca. Čo aj pil, vadil sa, ale.predsa ľahšie zarobil na živnosť. Aký
bol, taký bol, ale predsa len bol otec, a dnes je už pod zemou
a Turjanka s deťmi v biede. Zvážal drevo zo Žiaru, privalila ho fúra
a v špitáli dokonal.

A dolámaného doktori ešte aj porezali. Ako prosila žena, že veď vedia,
mŕtvy je, nech ho nekusujú... márne. Od tých čias, ako to tak videla,
nemôže jesť, stavia sa jej pred oči, nemôže spávať a krome toho dusí ju
aj s deťmi hlad a tá tuhá zima.

Predtým otec slúžil paholkom, ona chodila prať, drhnúť dlážky po pánoch,
kvartieľ mali u pána, kurivo tiež, teraz to všetko odpadlo. Za kvartieľ
načim zaplatiť tri zlatovky za štvrť roka, a je to len stará, drevená,
na chyžku prerobená maštaľka za mestom na záhumní. Obrezkov na píle dajú
za šesták, čo na seba naberie. Má sa pretrhnúť, a za tri-štyri dni ich
spália. A kým ich doniesla, zameškala pol dňa.

„Čo si ma tak, bože, navštívil a nezmiloval sa radšej nad týmito
deťmi..." žiali žena, keď zarobí groš a na nič nedôjde.

Deti večer častejšie ukladá sľubmi, spevom ako chlebom, a ešte aj nocou
musí na zárobky.

II

Sú fašiangy. Doba zábav, balov, tancov. Volali ju páni, kde
nádenníčieva, na večer k deťom. Lebo ač majú slúžku, učňa, tí môžu
zaspať, a deti samotné bola by neopatrnosť nechať.

Turjanka sa sľúbila, ale inak si myslela. Veď akože budú jej deti, kým
ona bude cudzie opatrovať. Veď ona tiež má rada svoje deti, ba snáď
radšej ako tí páni, ktorí sa teraz od svojich na zábavu stroja. Nešla by
ona od svojich, keby sa nebála, že ju potom viac nebudú volať do roboty,
a z čohože vychová troje detí, a robotníčok, zvlášte cez zimu, hneď aj
tri dostať miesto nej.

Mať poukladala na posteľ všetky tri svoje deti, ktoré, chúďatá,
nepostrádajú otca. Zabúdajú sa už aj opytovať, kedy príde otec. A keď im
povie, že už nepríde, nechápu to, tešia sa a len žalujú materi. „Ondrík
kope, Marka toto čosi urobila a povedala na mňa..." a berú sa s radosťou
na posteľ, kde od otcovej smrti všetky tri spávajú, a mať krčí sa na
lavici pri železnom šporhelíku. Nie je im už zima pod perinkou. Zaspia.

Mať prichystá vody, chlebíka, ak by sa ktoré zobudilo, nezhasí lampášik;
najstaršej Zuzke, sedemročnej, naloží opatriť ostatné, ak bude im čo
načim. Veď -- vraj -- len do polnoci budú páni v divadle, na zábavu
nezostanú.

Turjanka na noc ešte nikdy nebola od detí. Teraz prvý raz.

„Jaj, už musím, zvonia sedem," a zahodiac na seba plachtičku, mohla by
už ísť; mohla, a len sa krúti, obzerá po izbe, či dačo nezabudla. Hľadí
na postieľku, prikazuje ešte raz Zuzke šeptom (aby druhé dve deti
nepočuli a sa nebáli), aby pozor dala, ak sa pobudia, ona že hneď príde,
aby spali, a nemôže vykročiť.

Vyjde po prstoch, zamkne chalúpku, ide, ponáhľa sa, ale nevidí, nedbá,
kde kročí. Myslí: zakúrila dobre, deti nakŕmila hojne, ale zima vytiahne
hneď teplo, ak sa skope voľaktoré, prechladne, bude ešte viac trápenia.
„Ale akože nejsť, keď ma vždy volajú, a zarobím aj sa vyspím dosť, aj
dve pláce cez deň!"

III

U pánov -- bol to majetnejší krajčír -- už Turjanku netrpezlivo
očakávali. Predstavenie malo sa začať o pol ôsmej.

„Kdeže ste tak dlho? Zameškáme sa," dohovárala pani.

„Ukladala som tie svoje detváky... žeby všetko na noc mali, ak sa
pobudia."

„Oj jej, budú vám spať. To nie ako naše, naučené s nami hore byť."

Chlapec s dievčatkom, také šesť-osemročné, iba sa obzreli na tetku Maru
a ďalej prehŕňali obrázkovú knižku, novovytiahnutú, na stole sediac a sa
prevaľujúc.

Slúžka prizerala sa na vyobliekanú paniu, podávala ihly, špendlíky,
a učeň sedel ako drevený pri stole, nezvyknutý na takú úlohu -- dozerať
odrastené deti, a cítiac prítomnosť pána, ktorého sa bál. Pán zapálil si
cigaru a netrpezlivo fajčil, nemôžuc vyčkať, kedy sa pani už dooblieka.

Konečne, vezmúc na prípad potreby ešte dva-tri špendlíky do opaska, šla
za pánom, nakladajúc, aby dali pozor, deti, keď budú chcieť spať,
uložili. Mara pýtala si dáku robotu. Žeby párali perie, odporúčala pani
v náhlosti. Oni sa nezabavia, najviac ak do polnoci. „Mlieko atď. je tam
a tam," vysvetľovala pani vyprevádzajúcim ich, Mare, slúžke a učňovi.

Slúžka doniesla perie. Deti porobili trocha protivne, pobavili sa
a pýtali sa spať. Tetka Mara ich uložila. Slúžka tiež hneď zaspala pri
stole. Učeň prezrel obrázkovú knižku, poslabikoval si v nej, a istý, že
sa páni nevrátia, vytratil sa, šiel nazerať cez oblok na pánov, čiže na
predstavenie. Ako učeň.

Mara párala perie, a keď učeň odišiel, slúžka zaspala, tichosť, dýchanie
detí nedalo jej vymôcť sa spod myšlienky, čo robia jej detičky. Či sa
nepobudili, či neplačú, či nespadlo voľaktoré, neskopalo sa, či
neprechladne?

Hodiny tupo šťukali sem-tam, sem-tam, a Mara Turjanka, zamýšľajúc sa nad
svojím smutným stavom, zaháňala rukou myšlienky, prihládzajúc si vlasy,
podtískajúc ich pod šatku, ale slzy jednak nemohla udržať. Utierala ich
hánkami, že sa jej perie lepilo. Slúžka, zavalená na rukách na stole, sa
vše strhla, prebudila, začala párať, povedala pár slov o panej, pánovi,
ale zase len zaspala. Štrnásť-pätnásťročné, ešte viac dieťa, a zrobené,
chúďa, nie div.

Mara nevydržala. Zobudila Marku (slúžku), naložila jej nezaspať, kým sa
vráti, a sama nesvoja, bez všetkého, bežala -- len na oblok kuknúť deti.
Var ju chytala idúcu po zamrznutej ceste, po noci tmavej ako jej vdovský
život.

Kukla, vbehla, deti spali. Pobozkávala ich na obnažené rúčky, tváričky,
naprávala im a tíško sa ich spytovala, ako sa im spí prvú noc bez
rodičov vôbec. Ačak zle bez otca, mamičky? Netrvalo to za minútku, už
zase primknúc bežala späť, aby sa páni nenahnevali, že ju najali, a nie
je tam. (Veď slúžke povedala, že len von ide...)

Hodín bolo ešte len jedenásť.

Učeň sa vrátil a uzimený zaspal.

IV

Páni zabávali sa dobre. Ostali po divadle aj tancovať. Prešla polnoc,
jedna, dve hodiny. Mare nedalo pokoja. Prichodilo jej na um všetko zľé,
čo sa deťom stať mohlo. Zaletela domov pozakrývať ich, lebo im už iste
vychladlo nacelkom. Ťažko jej bolo od nich, ešte aj cez okno kukla dnu
a behom vrátila sa späť. Bola už aj hmla, tma a zima treskúca. Prešli aj
štyri hodiny, a páni nedošli. Dobre sa cítili a boli bezpeční, veď je
tam „Marka". Pán kartoval, pani sa vykrúcala v tanci.

Mare sa celú noc ani nezadriemalo. Ba čím ďalej, tým jej bolo teplejšie,
ač už izba aj tu chladla. Čím ďalej, tým bola nepokojnejšia, sluchy jej
už trhalo.

„No, už čo ako, ale by som radšej bola oželela tých dvadsaťtridsať
grajciarov, ako doma nebyť. Chúdence. Otca nemajú a už aj bez matere
budú ostávať nielen vo dne, ale aj celé noci."

Netrpezlivo pozerala na hodiny, sadla, vstala, prikrývala panské deti,
ale aj na svoje myslela. Čo všetko sa im mohlo stať, hútala v mysli.
Schytila ručník, a ani nevedela ako, vyšla von. Obchodiac vržďavý sneh,
akoby kradnúť šla, bežala ulicou. Bežala, akoby deti pred dákym
nešťastím zachrániť mala. Izba bola vychladla, rozložila rýchlo ohňa,
naložila dreva, poukrúcala „sirôtky svoje", v láske a žiali nad nimi
zase si len na povinnosť spomnela.

V

Páni došli konečne pred piatou a Mara referujúc, že sa deti sotva
prebudili cez noc, obdržala štyridsať grajciarov; zavrúc ich do dlane
a stískajúc ich, naradostená bežala domov.

„Ako ma previalo." Zima ju zdrgľovala, ačkoľvek hneď na oheň priložila,
deti pobudila a tešila sa v nich. „Ale čo mi je taká zima?! Huj,"
striaslo ju.

•••

Dnes je už druhý týždeň po bále, každú noc sa tisne ľurjanka k drobným
deťom svojim ona štvrtá na biednu posteľ, a len sa nemôže zahriať. Už aj
zelín sa napila, aj sa vypotila, ale keď sa večer z roboty vráti alebo
aj doma je, len ju zima drví. Kašle, má ju zadusiť, a v bokoch ju kole.

„Bože, ešte vari ochorieť idem..." myslí si každý večer a len jej
neprechodí...

# NA CHLIEB

Aj za tým účtovníckym stolíkom, nad suchými číslicami sediacemu, vše
kvapne mi do duše trocha sladu. Nepoznáme rodinu, priateľa a vôbec
človeka, len majetok: zeme, domy, statok, a predsa vše nemôžu zaprieť
v sebe lepší cit ani tí najprísnejší a ja mávam radosť, že „teraz" sme
zase pomohli, vykonali ľudový skutok, ako že sme „ľudová" banka.

Tak aj toť.

Je zima. Chudobnému svetu pojedli. už deti z komory všetko, čo lanského
leta horko-ťažko nabiedil. Do banky počínajú dochodiť ľudia s desať,
dvadsať, tridsaťkorunovými „chlebovými" zmenkami. Tak aj v pondelok
prišli takí traja. O jednom vám porozprávam.

Už pred dvoma-troma dňami bol doniesol istý mladý, a predsa vybiedený
chudý chlap zmenku a žiadal na ňu tridsať korún. Zapísal som ju do knihy
a podal direktorovi.

„Prosil by som, ak by bola možná vec... Troška peňazí... Na chlieb..."
začínal, iste cítiac obavu, či aj tu tak pochodí ako v druhej banke, kde
bola zmenka vyplnená, čo my už po písme poznáme.

Zaujatý, prísny direktor akoby nepočul, čo človek vraví, berúc zmenku,
spytuje sa: „Kto sa vám podpísal?"

„Švagor," odpovedá človek.

„A druhý?"

„Bratník."

„A vy, čo máte? Zem, dom?"

„Ja prosím... len v hospode bývame, ani zeme nemáme."

Direktor vážnie a myslí si: „Akože chceš brať pôžičky, keď nemáš na čo?"
a opytuje sa na švagra, čo ten má.

„Ani ten nič nemá, do roboty chodí," -- odpovedá človek tak isto
dobrodušne.

Direktor sa vystiera na stolici a spytuje sa na tretieho.

„Ten má chyžku."

„Kde?"

„Konca mesta za močidlami."

‚Á, hej' -- myslí si direktor; ‚takú, čo je hodna sto zlatých a dlhu na
nej dvesto'. „Nemôžem vám dať. Dajte si podpísať takého, čo má zem,
dom," -- a direktor pripisuje k zmenke, že ‚nie', nepovolená.

„Už ste mi len mohli dať, ktože sa mi podpíše..."

„Nemôž," -- odpovedá direktor a vracia zmenku, tiež poznávajúc po písme,
že v ‚židovskej' je vypísaná, a tak ju iste už tam predložil, nedostal,
prišiel k nám. To isté si myslel aj biedny človek, odchádzajúc nevoľno
z ‚ľudovej'.

Po dvoch-troch dňoch zase prišiel. Poznal som ho po smutnom dojme, aký
nechal biednou, pomalou chôdzou, i tvárou i rečou.

„Nová pôžička?" -- tvárim sa, ako by som bol naň zabudol.

„Nová, ak by prosím..."

Usadím človeka a nesiem zmenku na stôl, obzerajúc ju, koho si dal ešte
podpísať. Na zmenke len tie isté podpisy. Podám cenzorom.

„Poďteže sem, vy," volajú ho k stolíku; za ním je dnes viacej
posudzovateľov zmeniek, lebo je deň nových pôžičiek.

„Tuto hľa," ukazujú na staré miesto -- „povedané vám bolo, že si máte
dať takého podpísať, čo má zem lebo dom."

Všetci hľadíme na človeka, čo odpovie direktorovi. „Sa mi nikto nechce,
že nič nemám a že som chorý, môžem zomrieť. Ale už som lepšie. Bol som
zle, ešte aj teraz, hľa, aký som. Od jesene na oči chorý, skoro slepý,
nemohol som z izby von. Ale niet čo jesť, chcem už do roboty... Nuž to,
že na \\ chlieb žene aj deťom, kým zarobím... Veď po korunke, po dve
odplatím statočne... Len mi nedajte po žobrote ísť... Lebo mi už tak
prichodí..." povedal zúfalo a utrel si päsťou na ovisnuté žlté fúzy
spadnuvšiu slzu ako hrach.

Všetci sme zamĺkli a hanblivo pozreli jeden na druhého. Direktor
porozumel. V tom tichu bolo počuť škrtnutie pera. Pretrel si svoje
vlastné ‚nie' na ‚áno' a pripísal svoje meno. Za ním mlčky všetci
členovia správy. Čo je to? Tá slza? Vás aspoň slza... Uchytil som zmenku
a spravil ju k výplate; mal som desať otázok k chudákovi na mysli,
a predsa nič sa ho nevypytujúc, cítil som s ním tichú radosť, že dnes
budú mať žena a deti po kuse chleba. Prídu za deťmi aj susedove, za nimi
mať, sused, žena odkrojí, ponúkne aj tým a budú všetci veselo ujedať,
nevediac, že ten chlebík slaný je od tej veľkej slzy chorého, biedneho
muža a otca, ktorý s veľkou nespokojnosťou a starosťou chystá si kapsu,
háby, rozpráva každému natešený, že ráno už ide zase do fabriky,
konopnej, kde ho pred polrokom malo zadusiť a kde skoro oslepol. Teraz
že sa trocha zostrábil, zabudol už na to. Suseda sa spytuje, či len ta.
„A kdeže, keď tu druhej niet."

„Ale ak zase ochorieš," trápi sa žena.

„Čo, teraz už budem zaoceľovaný, keď som si chorobu prestal... A načim
jesť aj odplácať..."

A direktori si až do vyplatenia budú myslieť, že oni vykonali
vtedy -- ľudomilný skutok.

# PASTIERČA

Kamarátky volali ju Zuzkou, svetu bola Pastierčaťom. Tým aj skutočne
naznačovali jej rod, lebo otec jej bol dedinským pastierom a spolu aj
hlásnikom. Slúžil verne vyše dvadsať rokov, a keď zomrel, pochovali ho
na obecné trovy.

Ako pastier mal nás chlapcov rád, keď sme mu šli kravy zavracať. Za to
nám dovolil po raze, po dva jeho pastierskym korbáčom plesnúť alebo
aspoň cez oči švacnúť tomu, kto neovládal náležite sa otočiť s dlhým
a ťažkým korbáčom.

Ako hlásnik večer po desiatej, najmä v lete, často nás z kŕdľa vyplašil
a posielal spať. Ale sme ho veľmi neposlúchali, a že by nás voľaktorého
vyšticoval, toho sme sa tiež nebáli, lebo bol už dosť starý a k tomu
krivý. Pre toto posledné bol vlastne prijal i to pastierstvo. Boli ho
totiž v hore sane pritisli, od čoho okrivel a nemohol po inej robote.

Zuzka, jediné jeho dieťa, v tie časy, čo sa on odobral na večnosť, už
dávno slúžila. Bolo jej už šestnásť rokov. Na pohrebe plakala, že jej
len tak ústami mykalo. Ale sotva kto zdržal sa sĺz, keď pán rechtor
čítali prenikavú odobierku len od nej -- siroty, no a už, ako sa patrí,
ešte od slávnej obce, cteného výboru a menovite váženej hlavy
obce -- pána richtára. Pokrvnej rodiny pastier viac nemal, a tá ďalšia
nestála oň -- keď nikomu nič neporučil.

Mať Zuzkinu nespomínam a ani nebudem. Neznal som ju. Len čo od ľudí som
počul tak kde-tu, že keď si ju pastier, vtedy ešte uhliar, bral ako
slúžku od voľaktorého gazdu, že bola ešte veľmi pekná, ale bola mala už
jedno dieťa s akýmsi mládencom, ktorý jej nasľuboval hory-doly a potom
tak nechal, lebo že to dieťa hneď zomrelo a šuhajovi prestarala mati
s ľahkým svedomím inú.

Ale aj ona (mati Zuzkina) že sa o tri roky potom vydala, dala život
Pastierčaťu, ale potom aj o pol roka zomrela. Od kohosi som počul, že si
vraj rada vypila a že tak mala urobiť aj na krstení svojho Pastierčaťa.
Kmotra doniesla jej praženice, vypila voľačo viac hriateho, tak ju to
potom uložilo, že ležala, vstala, aj sa vláčila na nohách, ale zasa
obľahla, až kým jej to nedošlo.

Koľko v tom pravdy, neviem, ale všetko len aj nebude cigánstvo.

Malú Zuzku že kojili podaktoré matky z dediny, kým sa otec k novej ženbe
chystal. Ale medzi to prišlo okrivenie a on ostal vdovcom. Lebo
spočiatku nemohol nájsť ženy a pozdejšie nechcel sa už ani sám ženiť. Na
Zuzku platil mesačne pol druhej zlatovky, hábočky dali jej gazdiné,
a keď jej boli tri roky, to za mesiac-dva zmilovala sa jedna gazdiná nad
chúďatkom, potom zase druhá a cez leto brával si ju otec za kravami.

Voľačo chodila, za dve či tri zimy, aj do školy, a potom hybaj
k deťom -- kolísať, a tak pomaly do väčšej a lepšej služby, že keď otec
zomrel, Zuzka už štvrtý rok slúžila u starej vdovy, žijúcej s mládencom,
vnukom svojím a tiež sirotou.

II

Štefan Vrana, vnuk starej Cedilkovej, bol syn dosť majetných rodičov,
ktorí ho ako chlapca odumreli. Otec skorej, matka pozdejšie.

Bola to vol'áka suchotinárska rodina a či už čo jej bolo. Ani by človek
nepomyslel, akých všelijakých i doktorských liekov sa otec Štefanov
naužíval, zelín napil, a jednak musel v mladom veku s doskami.

Matka ho prežila, ale nie nadlho. Žiaľ, trápenie podlomili nohy aj jej.
Vädla, až speváci prišli vzdať nebohej poslednú úctu.

Štefana vychovala stará mati.

Opatrovala ho ako to oko v hlave, a tak žili na jej a na materinskom
peknom grunte. Ani nie na celom. Tri kusy lúčiny dávali každoročne do
prenájmu a tiež aj ostredky dva pod kapustu a zemiaky prenajímali od
nich ľudia chudobnejší. Načo by im aj bolo toľko, trom ľuďom, a keď
stará mati už aj tak robiť nevládala a Štefan so Zuzkou nestačili. Tak
obrábali iba toľko, čo sa dorobilo strovy na celý rok a vydržali dve
kravy a dvanásť oviec, aby bolo mlieko v dome, a za syr, za maslo dostal
sa groš na denné výdaje a nemuselo sa brať z hotového. Lebo mati
Štefanova doniesla bola do gazdovstva deväť stovák a tie, bez jednej,
ktorá sa bola minula na lieky a potom na pohreb, boli ešte všetky
v sporiteľni, a keď nie viac, aspoň árenda sa k nim každý rok priložila.

Zuzka už na štvrtý rok slúžila u starej Cedilkovej a viedlo sa jej iba
dobre. Cedilková stará ju mala rada už aj ako sirotu, aj už preto, že
dievča hľadelo si statku a poľa ako svojho vlastného. Robila od rána do
noci, len aby ju gazdiná pochválila a na sviatky dala čo-to do daru.

Veď aj nebolo sa jej čo zhŕdať. Otec, aj kým bol nažive, nemal jej čo
dať, a keď zomrel, už ozaj sama na seba bola odkázaná a na cudzí svet,
ktorý za dobrodenie veru službu čaká. A potom si aj to musela pomyslieť,
že ju Cedilková o jednej sukničke, bosú, neumytú, neučesanú vzala do
služby a mala veru dosť práce, kým ju k dačomu priučila takú, nenaučenú
iba kravy zavracať lebo deti kolísať a snáď hrniec umyť. A keď sa mala
čoho najesť a bola zdravá, nuž čože by aj nerobila? A nielen to. Stará
Cedilková jej ani v plate neukrivdila. Ani sa Zuzka nemusela jednať,
polepšilo sa jej z roka na rok i na hotovom groši. K tomu novoročné, dva
razy do roka jarmočné, nuž toto všetko naplnilo za tie štyri roky
Zuzkinu, po materi zdedenú truhlu šatstvom tak, že veru cez leto na
každú nedeľu si mohla vziať, či už do kostola alebo medzi kamarátky, inú
a inú šatôčku na hlavu a stužiek do vrkoča bolo už v priečinku v truhle
aj tak do sto.

Ale aj takto bolo sa vám veru na koho zahľadieť tak v kostole, na tanci,
pri hrabačke alebo keď niesla batoh trávy bosá, upätá, vrkoč prehodený
na prsia, veľké modré oči, usmiata červená tvár, no slovom pekná, že
pani notárka len zato prišla vše z druhej dediny, aby videla to rozkošné
Pastierča. A žid v kráme nechal všetko tak, keď Zuzka po dačo k nemu
prišla, a doberal si ju, ako spala, čo sa jej snívalo, či má už
záletníka, ak nie, že on príde, či mu otvorí? A chcel štípať Zuzku
v líca. Ba vše mu musela už ozaj nadať, aby ju pustil. A ostatní tiež
šomrali, aby sa nezabával, ale dával, čo kto pýta. Vše mu ešte aj žena
jeho musela po nemecky voľačo povedať, aby Zuzku pustil. Notárov pisár
sníval o Zuzke, že sa to nemôže ani napísať. A v jeseni na tanci
Murgašovie gazdiná šepkala susede, že kto by si to len bol pomyslel, že
z toho pastierovho ufuľanca taká dievčina vyrastie, a vzdychala si do
dlane, prečo jej Aničke nedal pánboh takú tvár a postavu, ako má
Pastierča.

Do roboty -- to som už povedal, ale Zuzka bola aj do spevu, do tanca
tiež prvá a povážte, že dievča ešte ani nie sedemnásťročné.

Cedilkovie bývali na vŕšku, a keď Zuzka či seno hrabala, či po vodu šla,
tenkým ako nitka hláskom zaspievala:

*„Vari ťa, dievčatko, čerti maľovali,*

*že do tvojich líčok toľko krásy dali?"*

a povedomú jej odpoveď:

*„Maľoval ma pánboh z vysokého neba,*

*veď on dobre vedel, že mne krásy treba."*

To len tak mykalo od zlosti susedami, že takú pesničku sa opováži
vypovedať, „čo by to ani, ani hocijaká panská slečna si nedovolila".

Možno, ale Zuzke, jej kráse tá pieseň svedčala!

Ba nebola to pesnička len tak schytená. Nie. Zuzka od sto a sto ľudí:
pani, pánov, i takých i takých počula, že je pekná, a ký div, že i sama
si to uvedomila?

Vydaj.

Ach, o výdaji nemohlo byť ešte ani reči. Veď Zuzka nemala ešte periny,
obliečky, plachty atď., aj už len groš do svadby veru treba, keďže jej
nemá kto dať, a otec, dávno vieme, nič nezanechal. A ešte, hlavná vec,
ju tiež ani nikto nepýtal. Kdežeby? -- Na sedemnásty rok, a predsa len
dievča chudobné, a u nás povedajú, že ani z peknej misy sa nenaješ, keď
je prázdna.

No nepomýšľala ešte ani Zuzka na vydaj, ač -- povedzme si pravdu -- už
hodnú chvíľu tajila v duši svoj náhľad, že veru za kohokoľvek, len aby
sa vydala, to nie, nepôjde! Áno, keby tak Samko -- ale „mastná kapusta
pre moje ústa", na to ani pomyslieť.

No uvidíme.

O tom, pravda, mládenci nevedeli a počali, zvlášte mladší, za Zuzkou
lipnúť a mysleli si, že z jej ruží každý môže trhať. Ale pohoreli!

Tancovať, zhovárať sa, zasmiať -- to prečo nie? Ale do komôrky, kde ona
spáva, tam nepriam kto sa dostane. Ale nieže -- a Samko richtárovie?

Hja, to je iné! A ešte ani ten dosial nebol, iba predo dvermi -- a už aj
dostal, čo pes nechce...

Nie, pravda, od Zuzky, veď je to ten istý, o ktorom ona sníva, ale
dostal od otca.

Veru o fašiangoch boli tri roky, ale zriedka obsype syna \* takým hrubým
„popolcom", ako v tú stredu obsypal richtár Matúš Hlaváč svojho Samka,
a bolo mu už dvadsať rokov.

K tomu však ešte vrátime sa.

III

A čože Štefan a jeho stará mati? Ťažko odpovedať, ale možno, že by dnes
bola Zuzka Štefanovou ženou, keby...

Aspoň svet si spočiatku tak povrával, že asi zato stará Cedilková dbá
a stará sa tak o Zuzku, že chce mať z nej nevestu pre svojho vnuka.

A bolo v tom aj kus pravdy. Lebo čo by ste sa jej koľko ráz boli
opýtali, či dobre spala, zakaždým vám tú odpoveď dala:

„Ach, horký vaše dobre... Trápenie nedá. Ja si už ďaleko netrúfam a tú
svoju sirotu i jednu (Števka) aj už len aj tú druhú ešte nepriam budem
môcť zaopatriť. Ešte iba dvadsať rokov."

„Oj jej, od vojenčiny ho ľahko oslobodíte, no a potom ho môžete hneď
ženiť. Nevestu už aj tak máte."

„Vravia, vravia aj pán notár, aj nevesta by sa už len našla..."
odpovedala stará mati, akoby nechcela rozumieť reči, že suseda tým Zuzku
mieni.

Starej bolo už aj tak, že veď gruntu by aj takto bolo dosť, ale len
predsa, keby nevesta ešte dačo doniesla, bolo by lepšie. A nemohla sa
nijak určite rozhodnúť. Videla okolo seba tú živú, pracovitú mladú
stvoru Zuzku, ako si vo všetkom múdro vedie, opatruje, akoby to jej
vlastné bolo, ale keby aspoň päťšesť stovák predsa mala... hútala.

A keď Števko nič nevravel dačo takého, že by si Zuzku vzal -- nuž mu ju
ani ona nepripomínala. Ako gazdiná pochváliť ju vše pochválila aj pred
ním, a on zase rád prisvedčil ako gazda.

Ako gazda?

Nuž, v duši pocítil akúsi sladkosť, keď stará mati Zuzku chválila,
ale -- čože to bola tá jedna chvála proti sto hanám, ktorými mamičky
Zuzku pred starou i Štefanom obsýpali, akoby mu chceli povedať: -- Neber
si tú, vezmi si našu. A kde len čo čuli, už si nestačili kl'učky podávať
s klebetami, že ju tam a tam -- a tam videli s jedným, druhým mládencom,
že jej ruku podával, zaliečal sa jej, „ba sa mi vidí, že ju chcel aj
v líce štipnúť, a ani sa neohlásila, len sa mu tak naoko z ruky
vytrhla."

„Bude ako jej mati," dokladali zlostne.

Stará Cedilková viac verila ako nie a Zuzku počala vystríhať pred pádom.
Ale zároveň jej počala aj od srdca odpadať.

A nebolo nikomu viac treba, ako vidieť Zuzku vše postáť s richtárovie
Samkom!

Štefan to vídal tiež a vtedy líca mu horeli, srdce ho zabolelo a zlostil
sa. Bol by v stave Zuzku ubiť! A zvlášť keď ho o fašiangoch štuchla
Murgašovie gazdiná: „Vidíš, Števko, či klamem? Nie. Taká poriadnica,
o domáceho mládenca sa ani neobzrie. Nože, moju Aničku vyzvŕtaj."

Ale ten nie.

Do polnoci presedel, potom pochytil halenu a klobúk a nikomu ani slova,
vytratil sa s ostatnými.

Stará mati sa zobudila, a keď jej rozpovedal, čo pred chvíľou na vlastné
oči videl a čo vôbec Zuzka od večera robí, nemohla už viac usnúť. Ale
vyhovárala mu to na všetky strany, že veď dievčat dosť, keď je tak,
a inakších ešte!

„Veď hej, aj ja si tak myslím, nič to zato."

Akosi sa hanbil prezradiť sa starej materi s citom a chcel si vec
naľahko brať, ale to ho ešte viac hrýzlo a dlho nemohol zaspať. Chcel
i sám seba presvedčiť, že si dievča nájde, ale stále mu bolo na mysli,
že také nie, ako je Zuzka.

Hneval sa na ňu a bol by ju zdriapal, keď si pomyslel, aká je pekná,
milá, aká mu bola prívetivá a tá práca ako jej od ruky ide, ani keby
umýval, a dosiaľ nič takého, ani najmenšieho nezbadal, nepočul o nej,
prečo by bol mal a mohol na ňu zanevrieť. Čo počul, boli hlúpe klebety,
myslel si sám.

A teraz tá Zuzka, tá milá, dobrá Zuzka má byť iného ženou? Storaké
myšlienky zišli mu na um.

„Keby ošpatnela, nikto, ani ten by ju nechcel... a ja? Ja by som si ju?
Špatnú...? Nie, nechcel by ju, a ešte to, čo som videl..." zaškripel
zubami a pchal hlavu do vankúša.

„Pomstiť sa mám? Tým si ju nezískam, a ten ma zabije. Nie, nech si ju
má! Hej, či ozaj? Či by ma, keby som jej, že ju rád...? Nie, nerád ťa,
som videl sám... Načo som šiel za nimi? Aspoň by sa nemusel mučiť... Či
keby ho poprosil, že ja už dávno ju rád... Rád! Ach, nie, neodstúpi.
A takú, čo sa bozkávala, by si, Štefan, chcel? Nuž... ale nie, nie, nie!
Či vari...? Mohol si jej už dávno povedať... Sám si si na vine. Stará
mati sú mi viac! Prečo ma nenadškrtli, prečo sa jej sami neopýtali...?
Tí sú mi vina... Nie. Ba sám som si... Odkladal, odkladal som, až je
neskoro... Oj, Samo...?" držala ho horúčka a bolo mu do plaču.

Zaspal až k ránu.

IV

Bolo to, ako ste už vyrozumeli, o fašiangoch, čo Števko s boľavým srdcom
a hlavou plnou myšlienok z tanca odišiel.

Po polnoci išlo sa to všetko ochladiť, išiel aj on.

Samko, ač sa mu Zuzka už oddávna páčila a bol rád, keď ju mohol i len
vidieť, dosiaľ ešte nič takého nebol Zuzke povedal, len čo už od večera
s ňou tancoval a usmieval sa jej.

Zuzka sa červenala a vše ani za celý tanec nestretli sa im oči. Ale čo
si v duši myslí? Nuž -- to, ak Samko neuhádne, ponesie si Zuzka do
hrobu.

„Ochladiť. Na dlhšie!"

To mu prišlo vhod. Vzal Zuzku za ruku a šli tiež.

„Zuzka, Zuzka," a stískal jej ruku vo svojej, „povedzže ty mne, čo si ty
o mne myslíš? Ale neklam," začal, keď pomaly vytratili sa spomedzi
ostatných a šli, ani sami nevediac kam -- dolu dedinou.

„Nuž, čože by som si myslela, Samko? -- Nič," zaviazlo jej slovo a srdce
sa zachvelo.

Samko podchytil ju pod bôčik a dlhým hlasom zopakoval si jej slovo:
„Nič? Zuzka, Zuzka!" a pritisol ju k sebe.

„Samko, vidia nás, bude zle," obzrela sa Zuzka, či im je nie dakto za
pikami.

Nevideli nablízku nikoho, ač mesiac a hviezdy len sa tak jagali, sneh
bol posiaty miliónmi iskričiek a bolo skoro ako vo dne.

„A nechže nás vidia... trebárs aj môj otec! Ak ty mi nie, tak tí mi
nezabránia!" polohlasne vravel Samko, pritom stále držal Zuzku okolo
pása a kráčali dolu dedinou.

„A čo ti ja mám brániť, Samko?" ešte nechcela sa citom svojím priznať
Zuzka.

„Čo? Veľa, všetko, Zuzka! Všetko, ak mi len jedno odoprieš. Či mi to
urobíš?"

Zuzka sa už na celom tele triasla. Za jedno zimou, za druhé rozochvením,
a trasúcim sa hlasom odpovedala: „A keby som chcela, tuto nedá,"
a buchla sa rukou do pŕs.

„Tak ty mňa rada máš? Povedz otvorene!" vydýchol si Samko.

„Ešte si to nepove..."

Nedopovedala, lebo bozk Samkov pretrhol jej slovo.

Ona sa mu vytrhla, ale vtom bolo počuť aj kýsi hlas, akoby vzdych
„hah!", aj sneh zavržďal, tiež akoby pod pätou.

Ostali ticho stáť a kukali na všetky strany, aj do uličiek medzi domy,
ale nikde nič nevideli. Mlčky vrátili sa späť.

Samko cítil, akoby mu sto centov sňal, a Zuzka -- akoby ich jej
naložili. Zhŕklo sa jej razom všetko do hlavy: Samkov otec, matka,
rodina a celý neprajný svet. Len na Števka nepomyslela. Začala
rozväzovať.

„Čo si tak zamĺkla, Zuzka?" pýtal sa konečne Samko.

„Ach, Samko, ja len teraz vidím, kam sme my zašli. Čože ňaňka, mama
tvoja na to? Tým to nebude po vôli."

Samka hlboko do srdca pichli tie slová. On to i sám cítil, že nie,
nebude im po vôli, a nemohol ani chytro nájsť uspokojivé slovo pre
Zuzku. Nakoniec sa jej aspoň zaklial, keď na to príde, že čo by mu ju
kto na tom svete bránil, nezlomí jeho pevnú vôľu. Medzitým došli pred
krčmu, kde sa už hodnú chvíľu veselo tancovalo.

Števko už späť neprišiel.

Od staviska, akonáhle sa Samko so Zuzkou kúštik vzdialili, ako šialený
bežal domov k starej materi.

Ten bozk bol nôž do jeho srdca, že sa mu tlmený hlas vydral z pŕs a noha
mimovoľne pokĺzla. Samko a Zuzka to počuli, ale Števka nevideli.

V

O tretej ráno počali sa dievčatá rozchodiť. Len tak po jednej, po dve,
až ich ostalo iba niekoľko.

Mládenci, ktorí doteraz preberali, vykrúcali už zaradom -- aká do ruky
prišla.

Len Samko Zuzku z rúk nepustil a zvŕtal ju, len jej tak suknice
rozvievalo!

Všetci to videli a šepkali si, čo im o tom práve na jazyk prišlo.

Prímista muzikantov hádzal sa na lavici proti Samkovi, akoby práve
začínal prvú nôtu zvečera.

Samko nešetril. Skoro každý tanec platil zlatkou.

Krčmár musel naraziť nový súdok a na Samkovo konto ponúkal muzikantov
pivom a cigarami, že už ani nestačili ho liať do seba. A každý, kamaráti
i krčmár, napil sa do chuti.

Zuzka už bola celá unovaná od tanca a len ešte...! Už tri razy prosila
Samka, že musí domov, a len „Zuzka, ešte jeden!"

Po štvrtej vyprevadil Samko Zuzku ruka v ruke až po dvere. Chcel i dnu,
ale Zuzka nepustila.

„Potom, Samko," usmiala sa a privrela dvere.

Samko vrátil sa ešte na krčmu, zaplatil za pivo štyri zlaté aj voľakoľko
grajciarov a šiel domov.

„Zuzka, Zuzka, ty musíš mojou byť! A čo ťa mi celý svet bude brániť!"
tušil už Samko blížiacu sa vojnu s otcom i matkou.

Ešte nezavrel, už ho mati vítala: „Nuž ty tak. Fuj, hanba. Pastierča
celú noc vykrúcať."

„Aj celý život, mama, to je dievča! To si vezmem! Už som sa aj
zaprisahal!"

Otec ležal na posteli, robil sa, že spí, ale dobre začul posledné slová
Samkove. Vyskočil na rovné nohy a do Samka: „Co, čo? Komu si sa
zaprisahal!?"

Samko sa predesil, ale odhodlane, ba s hrdosťou odpovedal: „Pastierčaťu,
ňaňka!"

„Hah, hrmen bohov...! Ty že by si si tú vzal dakedy?!" trhol otec Samka
za plece.

Mati ustrnula. Počala otca chlácholiť a Samka posielala spať.

„To som si umienil! Keď mi boh pomôže," odvrkol Samko.

„Ty? To Pastierča?! Nikdy, kým som ja tu! To sa ti na lačnô zaklínam,"
triaslo otca zlosťou.

„A ja som sa jej zaklial!" podotkol Samko, akoby chcel povedať, že od
prísahy nemôže.

Ale horký nie, koľkí to urobia. U neho v srdci bola prísaha, ústa to iba
vypovedali.

„Tvoja prísaha, ha, ha," chcel ho na posmech obrátiť otec.

„Ako vaša! Ba viac!"

„Že?!" strhol ho za ruku.

„Áno, že!"

A tak slovo na slovo a richtár sa tak rozpálil, že pochytil spoza dvier
obecný korbáč a párkrát tak opásal ním Samka, že by to i hovädu bolo
dosť.

Samko zaťal zuby, bolesť vytisla mu slzy, ale sa nehol, nebránil.

„Otec ste mi," len toľko povedal.

Matka ho v bitke chcela zastávať, dostalo sa i jej. Tak potom plačom
prehovárala Samka, že či by sa nehanbil takú potupu na rodinu uvaliť
a vziať si takého rodu a stavu dievča on -- syn gazdu a richtára. A tu
nepekne pripomenula i Zuzkinu matku.

„Nie! Keď sa mi raz páči, a uvidíte!" vzal klobúk a šiel. „Bože, bože,
či mu porobila, bodaj sa tam..." a matka s plačom vybehla za ním
a chcela ho vrátiť. Nešiel.

„Biť sa nedám a od úmyslu neodstúpim."

„No, veď ja už nič, Čo sa aj tak stane," zvrtla chytro richtárka, „len
už domov poď," ťahala ho na ceste a myslela si, že lepšie bude dobrotky,
než vadou so synom. Že veď kým si vojenčinu vyslúži, Pastierča parom
voľakam vezme, alebo sa vydá.

„Nie, mati, ja už viem, že pokoja v dome nebude, ak sa vrátim. Netrápte
sa, ja sa vyživím," a obrátil sa dolu dedinou.

Matka ho držala, prosila, plakala, až kým otec nevyšiel na dvere
a neobrykol ju, čo ho nepustí?

„Nech ide, kam chce, domov mi ale nech nechodí!" hrozil Samkovi päsťou
na cestu.

Samko zašiel za dedinu a rozmýšľal, čo si počať? Nie o seba sa
strachoval, ale o Zuzku. Vedel dobre, že ani popred ich dom neprejde,
aby jej neublížili. A keby len rodina, ale každý jej bude strpčovať
chvíľu. A ešte, kým je on doma, ešte len... Jeho sa budú báť. Ale čo, až
odíde na vojnu?

Hoj, malo mu prsia roztisnúť, tak to v ňom všetko kypelo: zlosť, obavy
o Zuzku a tá vrelá láska k nej.

Veď on rád vídal ju aj predtým, cítil v duši, že Zuzku miluje, milovať
musí vzdor hnevu, a bol rád, že jej to včera už prejavil. Ale dnes už
toľké budú hnevy, že musí z domu, na to nepomyslel, keď aj tušil
nepriateľstvo v rodine.

Šiel dolu dedinou, premýšľal, čo, kam, až mu náhle postáli nohy, oči
padli na cestu a srdcom mu zavialo, že tu, asi na tomto mieste, proti
tomu domcu zastali len pred pár hodinami, jasnejšie bolo ako teraz ešte,
a tu povedal Zuzke ani nie v slove, ale v bozku, čo cíti v duši. Zuzka
sa triasla, on nemohol k slovu prísť a tu máš -- tri-štyri hodiny, a už
taká rana.

Ale to iba zaoceľuje.

Čože však myslí? Kam sa hne?

Na krčmu má ísť späť? Našiel by tam ešte dakoho, ale budú ho
dopaľovať... Nie, ta nejde. Mohlo by ešte zle byť. Veď má ku komu
ísť -- aha, Zuzka. Veď hej, ale čo Cedilková a Štefan? Čokoľvek, už ho
len nevyženú. A čo aj, Zuzke musí povedať, čo sa stalo, aby nebanovala,
alebo ešte nepochybovala o jeho oddanosti.

VI

Zuzka, keď ju Samko odprevadil, vošla do komôrky, oprela si hlavu
o truhlu a bolo jej všelijak: do plaču, keď si pomyslela na ľudské
jazyky, ale schli slzy, keď jej v tom mihnutí Samko a jeho slová tisli
sa do umu. Či im mohla neveriť? Veď tak úprimne hovoril, akoby si ich
sama z jeho srdca bola čítala.

Či ich splní? Toľké sľuby... Akokoľvek... Ona ho miluje a milovať bude
a -- on splní, znelo jej ozvenou na pochybnosť.

Potom vstala, utrela si slzy, ktoré, ani nevie kedy, sa jej vykradli na
rozpálené líce, prehodila si všednejšie šaty a v pitvore zažala do
lampáša svetlo. Bolo treba ísť k statku. Šla, a kým dala ovciam a kravám
sena a poodchraňovala, zapálila i stará gazdiná v izbe lampu.

Štefan už spal, nezobudila ho. Rozložila potichu v sporáku ohňa, stiahla
svetlo a šla tiež do maštale.

Zuzka už bola priniesla šochtáre a sadla pod kravu.

Stará Cedilková, keď vstúpila, neprehovorila ani slova.

To nebolo jej obyčajou a Zuzka to hneď zbadala, i bolo jej to akosi
divné. Chcela prehovoriť ona, ale nevedela, ako sa do reči pustiť. Jej
zdalo sa, že gazdiná o všetkom vie, a zase jej zišlo na um, ako by čo
mohla vedieť?

Stará Cedilková sadla pod kravu, kým Zuzka domyslela opýtať sa jej:
„Akože ste sa vyspali, tetka?"

„Neopytuj sa ma, vieš dobre..." zvýšeným hlasom a určite odpovedala
Cedilková.

Zuzke vyhnalo všetku krv do tváre a nevedela, čo chytro ďalej.

„A prečo? Či?" počínala po chvíli znovu. „Aká svätá nevinnosť -- a
bozkávať sa vie s cudzím mládencom."

Zuzka už ani nevidela, ani nepočula od prekvapenia. Jazyk sa jej
zamotal, keď sa odvážila pýtať ďalej gazdinej: „A, a ktože vám to?"

„Kto vás videl. Fuj, ale ešte sa bozkávať, a na ceste," doložila, lebo
nemohla nachytro popadnúť príhodnejšiu výčitku.

Keby jej tak v noci bola prišla na jazyk, keď Števko, chudák, zronený
došiel, bola by si ju iste inak požičala. Teraz sa jej to už rozľahlo
v hlave, nevie, čo vychytiť.

Zuzka už ani nepochybovala, že ju so Samkom v noci voľakto videl. Len
ešte nevedela, kto to mohol byť, že to tak včas k nim doniesol.

„Náš gazda by ti už málo bol býval. No len no... Aj do richtárov ešte
ďaleko," poznamenala po chvíli gazdiná.

Zuzka nevedela, čo má povedať, no počalo sa jej ujasňovať, na čo asi
Cedilková mieri, a keď tak, to by jej iba prisvedčiť musela, lebo Števko
Samkovi sa nijak nevyrovnal, nemysliac ani vo sne na majetky, ale len
tak porovnávajúc toho postavu a toho, toho spôsoby a reči a zas
Števkove.

A potom, sama nevie, ale Samko jej je milým, a tak nemôže jej byť
Štefan.

Podojili a šli do kuchyne spraviť mlieko.

Mladý gazda, keď Cedilková vrzla dverami, prebudil sa a vstal.

Po chvíli vstúpila Zuzka.

Stretli sa im oči, ale k slovu ani jeden sa nemal.

Štefanovi obnovilo sa všetko pred očami, čo v noci videl, a Zuzka,
trebárs mala umienené nevšímať si jeho osoby a reči, hanbila sa veľmi
a nevedela, kam oči obrátiť.

A prečo sa ho hanbila? Veď sa mu ani nevernou nestala, ani nič takého.

On ju nikdy neoslovil v takom dačom, ani sa mu ona ani slovom
neponúkala, bárs videla neraz-nedva, že Števko nie je k nej ľahostajný.

Ale to ešte nie dosť k zamilovaniu. A ona i tak dávne, dávne časy
myslela iba na Samka.

„No, už si sa vytancovala?" jednako uštipačne pýtal sa po chvíli predsa
Štefan.

„Už," odpovedala Zuzka skrátka.

„So Samkom richtárovie?" pridal hlasu poslednému slovu.

Zuzku to bodlo. Tancovala predsa aj s ním aj s inými, no že najradšej so
Samkom, to je prirodzené, čo by jej to mal a smel kto vyčítať.

„Kto ma volal... a keď ma on, šla som s ním."

„Len, len nezahováraj. Viem, že ťa zlostilo, keď ťa druhý volal. Páči sa
mi, povedz, a je po paráde."

„Nuž aj páči!" odsekla mu Zuzka.

„Sa aj musí -- koho ja raz bozkám... a ty si ho!" dodal rýchle
naprostred izby Štefan, akoby jej bol otcom, a nie gazdom.

„Nuž keď si chcel vidieť, tak som ho!" hnevali už Zuzku tieto reči.
„Čože, ti je ľúto?"

Zuzka už ani nepochybovala, že ju so Samkom sám Štefan videl. Ten to ani
nepopieral.

„Bolo mi, ale mi je už nie. Maj si ho, veď ešte aj ja sa ožením,"
skončil Števko, ale len že mu žiaľom neuviazli posledné slová.

Stará Cedilková spravila mlieko a vošla dnu.

Štefan počas celej reči so Zuzkou točil sa po izbe, chcel vše von, ale
zas ho slovo vrátilo.

Zuzka si našla pripletú pri sporáku, kládla doň a stavala hrnce naň,
hádam aj nepotrebné.

„Tak ešte budeš pani richtárkou dakedy, keď ti je Štefan Vrana málo,
však, Števko môj?" vyčítala znova Zuzke stará gazdiná.

Zuzka počala plakať a doprosta povedala, že keď čo s ňou i stará mati
i on mienili, mohli jej to povedať. (Ale ona by aj tak nebola šla,
myslela si v duši.) Nie teraz, keď sa jej iné šťastie triafa, sa jej
ešte posmievať.

„No, veď ja, čože som ja...? Ani ti už nič viac... Nechajte ju, stará
mati," úprimnejším hlasom doložil a prehováral Štefan.

Pohol ho plač Zuzkin a vlastná ich vina, že tak neurobili, kým bol ešte
čas, ako im Zuzka vyčíta.

„Nech ti pánboh pomáha jednak, ale že ste ďaleko zašli, to je mrzko,"
podotkla k tomu gazdiná.

Vtom vstúpil Samko.

Zuzkou to myklo a nevedela si chytro miesta nájsť, či von, či v izbe
zostať. Na to ani nepomyslela, že by Samko prišiel. Líca jej horeli,
srdce sa jej zvieralo od strachu, čo bolo doma a čo bude tu?

Ale tu na nič takého nedošlo.

Števkovi podal Samko ruku, ten prijal, stará Cedilková privítala a len
sa divila, čo ho tak zavčasu k nim doviedlo.

„Nuž ja už idem z domu, stará mati. A to s výplatou, aby som sa už nikdy
nevrátil," uboleným hlasom počal Samko a rozpovedal, čo bolo doma.

Ľutovala ho aj stará, aj Štefan, bárs, nedá sa odtajiť, spočiatku aj nie
veľmi úprimne.

Zuzke vyhŕkli slzy a vyplakala ich celú záponku, kým Samko k nej
pristúpil a prehovoril ju, aby sa nebála, čo jej sľúbil, to že splní,
ako je boh na nebi!

„Ale kam sa hneš ty?" pýtala sa Zuzka.

„O mňa sa netráp. Ja sa prechovám aj z vlastnej práce a zakrátko ma pán
cisár vezme do kostu. Len ťa o to prosím, Števko, aj vás, stará mati,"
a obrátil sa k nim, „nekrivdite jej. Dosiaľ si jej bol dobrým gazdom."

„Takým budem jej aj napotom," dopovedal Štefan a podal ruku Samkovi, ani
nie tak z vlastnej vôle, ako viac pohnutý dojímavou prosbou Samkovou.

„A kedy sa ti bude páčiť -- už skade prídeš, stade bude, ale ak by ťa
naozaj otec doma nechceli -- prídi k nám," počal sa so stavom vecí
uzmierovať Štefan, čo ho aj na duši ešte čosi hnietlo.

Dobrák, a čo aj mal robiť?

Zuzka sa sama pridala k Samkovi, nuž všetko by už bolo márne, i prosba
i hrozba. Na to už ani nepomýšľal.

Samko sa poďakoval, popodával ruky a šiel, že vraj „do mesta".

VII

Samko odišiel do mesta na pílu a pomáhal kusy váľať. Býval tam
s ostatnými v kolibe. A nič mu nechýbalo, len keby Zuzku bol mohol
častejšie vidieť. Veď už nemá, len pár týždňov do asentírky a potom hneď
sa stroji na vojnu, a predsa nemôže byť s ňou ani každý deň.

Iba v nedeľu a vo sviatok čo môže odbehnúť, s ňou sa pozhovárať, snovať
plány do budúcna. Ale ešte ani vtedy nedajú mu pokoja.

Do Cedilkov, ako ho Štefan volal, prišiel dva razy.

Jáj, už pribehla jeho mati, aby šiel domov otca prosiť, a keď nechcel
ísť, podozrievala celá dedina Zuzku a i Cedilkovú a Štefana, že ho
odhovárajú.

A nikto ho nie.

Tí mu predsa rozkazovať ani zabraňovať nemohli, a Zuzka ho ešte sama
posielala, aby šiel odpýtať.

Ba, ač ťažko veriť, bola by hotová bývala i za cenu tak drahú, ako bola
jej láska, kúpiť mier v jeho rodine. Tak mu to aspoň povedala.

Ale Samko ani počuť o tom nechcel a počal Zuzku podozrievať z nelásky.
Tak mu to potom už ani radšej nespomínala.

Ale bolo to aj ťažké obvinenie. Veď ani on toľko nepretrpel, čo ona
prehrýzla od jeho rodiny aj cudzích.

Mati Samkova ju sprezývala už dva razy tak, že sa to bojím napísať.
Nebolo toho mena urážlivého, ktoré by jej nebola bryzgla.

A richtárovi sa vôbec nesmela aj len na oči ukázať, čo sa bála, že kde
ju dochytí, tam ju sfliaska.

Keď jej tak richtárka bola nadala, posielali ju ľudia, čo jej ešte
priali, aby šla žalovať, ale ona nie.

„Čo zvíťazím? Drevo na oheň," pomyslela si a nechcela sa ani samému
Samkovi vyponosovať.

Cudzí mu to povedali a on takto potom slovo za slovom musel z nej
vymáhať.

Nechcela preto, že Samko, aký prchký bol, dosť chytro by sa mohol
prenáhliť, a ešte by bola možno aj krv tiekla v dome. Tak načo žalovať?
A keď za Samka ona bola vstave pretrpieť čokoľvek. Lebo variže ju už aj
v službe mali tak radi? Horkýže vaše...

Nekrivdili jej, ale za jedno i pre svetské reči, za druhé už aj pre to
pôvodné hľadeli na ňu Štefan, ale zvlášť stará Cedilková, ako na osobu
v dome cudziu, slúžku, nie veru tak ako doposiaľ. Nemali už pre
ňu -- iba rozkazy.

Samko tiež videl, že iba hriech rastie, keď k Števovi kvôli Zuzke príde,
a že jednak ťažko im je dačo sa zhovárať, po tretie už neprišiel dnu,
ale za dedinou sa zišli a si pohovorili. Večer šli medzi mládež, ale keď
aj tam na Zuzku jej voľakedajšie kamarátky, ktoré by samy boli rady
Samka mali, akosi cez plece počali pozerať, nešli ani tam.

„Len tá jar aby skorej prišla, budeme mať kam vyjsť."

„Ale ty už potom vojakom budeš. Nie, lepšie takto, aby radšej ani
neprišla, lebo ja to neprežijem," vyznávala Zuzka a slzy tisli sa jej do
očí.

„Oj, prežiješ a prežijeme. Ja pôjdem za vojaka hneď, ako ma odoberú,
budeme si písať a tak sa nám to minie," potešoval Samko Zuzku.

Večer, kým si Zuzka poriadila, šiel Samko na krčmu a potom sa zase zišli
a štebotali za rohom, až ich noc zašla.

Zuzka potom, ač s veľkým strachom, že sa Štefan zobudí alebo Cedilková
ešte nespí, púšťala Samka do komôrky, a ráno

ešte nesvitalo, už zase veru aj nevyspaná otvárala sticha Samkovi, aby
ušli ľudským rečiam.

Tak to trvalo, až kým Samka neodobrali, a i potom.

Samko bol šuhaj driečny, pekne urastený a i po reči a tvári bolo poznať
na ňom, že je z lepšieho domu.

Na odvode nebolo si mu treba iba stať pod mieru, raz sa zvrtnúť a už bol
„tauglich!"

„Ja tauglich!" a do očí sa mu kási vlaha tisla, nohy zdreveneli
a v hlave hučalo. Vzal háby pod pazuchu a nevedel, čo s nimi. V duši iba
jeden hlas znel plným zvukom: „Sirota moja, akože ťa nechám? Zuzka, už
ma ti vezmú, čože budem robiť bez teba v šírom svete?"

Obliekal sa, obliekal, ale mu to neskonale dlho šlo. Gombičku pod hrdlom
už po piate zapína, a len sa nedá. Ruky sa trasú, celý je, ani sám
nevie, kde.

No, veď ho oni preberú. Pristúpil k nemu kaprál:

„Sem sa -- tu sa doobliekaš!" chytil Samka za plece a chcel vystrčiť do
uzavrenej chodby medzi odobraných, ktorí mali cez poludnie prisahať.

„Pusťte ho, stojím zaň," a kaprál nechal Samka na slobode.

Samko sa obzrel a videl, že to bol notár, ktorý v predsieni sedel
s ostatnými notármi a richtármi.

A sedel tam i jeho otec, hlavu majúc podoprenú, hľadel uprene do stola.
Bolo vidieť na ňom, ako mu to búri v duši: zlosť, a predsa ešte strap
otcovskej lásky. Veď ho on chcel vymáhať, keby sa nebol zaplietol s tým
prekliatym Pastierčaťom.

Samko chcel pristúpiť a sa poďakovať notárovi za slovo, ale sa zarazil,
keď videl tam aj svojho otca. Notár vedel, kedy bude prísaha, a len
kývol Samkovi rukou a dodal: „O jednej, Samko, že si tu -- prisahať
budete."

„Iste!" a pošiel dolu schodmi na ulicu.

Kam teraz? Kamaráti odohraní a neodobraní volali ho na pohár vína, ale
nie, nešiel. On najradšej by bežal k Zuzke so smutnou novinou. Ale tá
prísaha...

Len sa túlal po meste.

Štefana, ako už viete, stará mati reklamovala a celá uslzená stála pod
bránou stoličného domu, a čo kto známy sa ukázal, plačom vyzvedala sa,
čo je s jej Štefanom. Ba chcela už aj hore „pred pánov", ale ju vrátili.

Zbytočné bolo jej toľko nariekať. Štefana nevzali ani na osem týždňov,
že je „švach" -- slabý.

Bolo to radosti, keď vyšiel von!

Stará mati ho sama ťahala do krčmy, rozkázala víno, mäso, že mohol piť
a jesť známy i cudzí. Veď nebola by ľutovala o obe kravy prísť radšej,
než Števka vo vojenskej šate vidieť.

Medzitým regrúti aj odprisahali, aj sa rozišli, každý svojou stranou.
Jedni rozišli sa po krčmách, druhí vyspevovali na ulici, len Samko, ako
mu dych stačil, zahol do uličky a poď celým behom k Zuzke.

Štefan a ostatní mládenci a regrúti zdržali sa hodne dlho, do večera.
A potom v retazi, držiac sa vôkol hrdiel, spevom, krikom uberali sa
domov.

Matere viedli podnapitých otcov, milenky, sestry, natešené i s plačom,
ktoré ako, kráčali za šuhajmi.

VIII

Keď stará Cedilková hneď ráno odišla so Štefanom do mesta, Zuzka ostala
sama doma.

Od rána už tisíc ráz pozrela von oknom: „Či ešte nejde," a bola už aj na
dedine sa opýtať: „Koho vzali?"

Plakala, modlila sa, spievala, aby len Samka nevzali, ale všetko márne.

Samko sotva premohol slzy, vrazil do izby.

Zuzka kročila mu už naproti.

Pritisol ju na svoje prsia: „Som vojak," viac nepovedal.

„Predsa," -- a boľavý ston vydral sa jej z pŕs.

Veď jej to už boli povedali na dedine, ale ťažko veriť, čo si človek
nežiada.

Dlho tak stáli v objatí a plači bez slova. A iba keď ktosi popod oblok
prešiel, pustili sa a sadli.

Sedeli, sedeli, ale tá reč len akosi viazla. Samko chcel začať, ako mu
bolo, keď počul to osudné „tauglich!", ako potom, keď prisahal, ako sa
ponáhľal, ale ťažko sa mu bolo od veľkého žiaľu rozhovoriť. Nevedel
Zuzke viac povedať, ako sa dá slzou a vrelým stisnutím ruky.

A Zuzka?

Akože bolo tej? Sama by vám to vedela určite povedať. Verila Samkovi,
každému jeho slovu, ale tri roky -- všetko sa môže premeniť.

Prečo aj dievčatá neberú na vojnu, šla, oj, rada by šla teraz so Samkom,
aspoň by ho mala pod očami.

Hej, keby tak vedela, ku komu ísť prosiť, aby jej ho pustili...!

Povedala by, že je sirota opustená, nikto ju nemá rád na tom svete, len
jediný Samko, a toho že jej už berú.

V myšlienkach však aj naopak odpovedala Samkovi, že ju musel upumätúvaf.
A tie slzy, tie sa jej, ako Samkovi, stále tisli do očí.

Sušil jej ich pekným slovom, verným sľubom, zvieral ju v rozbolenom
náručí, ale ťažko ju bolo rozveseliť, i len uspokojiť. „Čo ti je, Zuzka?
Ty si chorá..."

„Zdravá, Samko -- aj chorá," vzdychla Zuzka. „Čo ti je? Povedz, netráp
ma."

„Nič, a či vari... Hej, srdce bolí, bolí," a v plači oprela si hlávku na
jeho plece.

Samko dlho musel sa ešte opytovať a potom zariekať, kým mu povedala, že
len predsa oňho sa bojí, že ak si druhú...

„No, tak mi je už nič, ty regrút môj," zavesila si mu ruky na plece
a nútila sa do smiechu.

„Dobrý večer," a nečakane vstúpila do izby Samkova mať.

Ľudia videli ho ísť dedinou, doniesli jej to a ona vedela, že inde
nemôže byť ako u Zuzky.

Zuzka vstala, ale nevedela, či privítať tú, ktorá sa jej tak
naubližovala, či ísť von, či čo?

Samko tiež ostal bez slova.

V materi vzkypela žlč a bola by Zuzku vari preklala, ako ju videla
vytrhnúť sa z náručia jej syna. Odmerala ju od päty do hlavy a obrátila
sa k Samkovi.

„Tak, ty tu?" prežrela žlč a počala dosť mierne. „Že ťa vzali..." a dala
sa do plaču.

„Čože vy máte zato plakať? Bude vám to iba po vôli, keď nebudete o mne
chyrovať," tvrdo odpovedal Samko.

„Akože by bolo -- veď -- som -- ti -- predsa -- mati," rozplakala sa
richtárka a počala volať, prosiť Samka, aby sa uponížil a prišiel otca
odprosiť, že veď je už nie taký nahnevaný.

„A čím ďalej budeš odkladať, tým bude horšie. Odpadneš mu celkom od
srdca, a len predsa ti je otec a ty si len dieťa," dotýkala sa už
citlivých strún Samkova mati.

„Nie, nejdem. Keď vy nemáte tuto pre Zuzku ani poriadneho slova, to aj
mňa bolí..."

„Ktože jej čo robí? Nikto nič," pretrhla ho v reči.

„Nezastávaj sa ma, Samko, choď, keď ťa mama volajú," odvážila sa povedať
Zuzka.

„A ktože sa ťa zastane, keď sa ťa ja nie?" pýtal sa Samko.

„Máš sa veru aj koho -- je pekná," nemohla sa zdržať špatne mienenej
poznámky richtárka.

Hah, Samko videl, koľká v tom slove neúprimnosť, a len to richtárku
zachránilo, že si Samko zachoval ešte toľko detinskej lásky k nej, že ju
z cudzieho domu nevyhodil. Zaťal sa však ešte raz, že domov nepôjde.

Mať volala ho ešte, aby si prišiel aspoň po dáku šatu, že či sa nehanbí,
richtárov syn, a taký neopraný, zaváľaný.

„Nech sa hanbí ten, kto je tomu príčina. A ešte zo mňa strapy nevisia
ani nebudú -- kým som zdravý."

Lebo Samko sa veru aj oprať len sám musel, a nemal sa do čoho
preobliekať, a vrchné šaty, ač sviatočné boli, sa už veru tiež pri dreve
a kolibe začiernili. „Však na vojne mi dajú."

„Škoda slov, to by ste aj vy museli byť inakšia a otec sa celý premeniť.
Nejdem! Posledné moje slovo."

„No nech ti pánboh pomáha aj s ňou, ako nás ty zarmucuješ už osem
týždňov," zakliala richtárka a odišla.

„Len si predsa mohol ísť, Samko, už by si videl, ako by bolo," ohlásila
sa Zuzka.

„Ako by bolo? Nuž hriech ešte väčší a možno aj horšie."

„A to všetko pre mňa," vzdychla Zuzka.

„Pre teba, potešenie moje!" a chytil Zuzku za ruku. „Ba cez oheň, krv si
ťa vymôžem od zlostného, neprajného sveta a tej rodiny mojej,"
a zbozkával z oboch líčok Zuzku.

K večeru šla Zuzka k statku, aby aspoň ten našli gazdovia oriadený. Lebo
Zuzka mala obšívať plachtičky na trávu, ale od poludnia, čo je Samko
u nej, nevyšila ani toľkú nitku, čo by im bol mohol ruky zviazať. Nič
nerobila.

Samko zašiel chodníčkom podľa vody. Po snehu už nebolo ani chýru. Zuzka
len že kravy, ovce nakŕmila, napojila, prišli gazdovia: Štefan
s Cedilkovou.

„Vidíš," počala stará „náš Števko sa už hneď môže oženiť."

„Prosím vás, netrápte ma, nuž dobre, nechže sa," a dve-tri takéto
odpovede umlčali starú gazdinú.

Štefan fajčil cigaru, nepovedal ani slova, lebo víno... No, chudák,
nebol naučený, a ponúkali veľa.

Samko zdržal sa tam von, kým si Zuzka neporiadila, nepodojila. Potom sa
prešli za dedinu, potme vrátili sa na roh domu a o polnoci šli do
komôrky spať...

Ale aby Samko nezaspal, zhovárali sa, kým sa nepočalo brieždiť, a potom:
„Zbohom, navečer zase pribehnem na hodinku, na dve, čakaj ma."

„Prídi, Samko, prídi," -- tíško zatvárala Zuzka dvere a iba teraz
zaspala.

IX

Kosba!

Slnko sotvaže zdriemlo, už znovu vyskočí spoza hory. Pekné dni. Ba kto
by meškal doma?

Pole oživne, dedina na nohách, iba nevládni starí ľudia s drobnými
vnúčatami a chorí ostávajú doma.

Spev, krik, streľba vo dne v noci neutícha.

A z vŕšku večer, keď sa rozhliadneš, sto ohňov vidíš vôkol seba. Tam
všade ostali kosci nocovať, aby včasráno, kým nepečie, dali sa do práce,
veď „za rána, za rosy najlepšie sa kosí".

Ženy šli už potme domov, aby obriadili statky a doniesli jedivo, trúnok
a fajčiarom dohánu.

Ale ba ešte ktosi beží kružinou -- hložinou, nie ver' po chodníku, po
skalách i vode beží do dediny. Nepotrebuje ani svetla. Keď ostatní
políhajú, schytí sa -- a o dve-tri hodiny, ešte sa pri ohni pospavší
z prvého sna neprebrali, už je tu!

Hodí sa a zaspí, že ráno ani ho prebrať!

Je to náš Samko, a všetci tí mládenci si včera v noci u milej perečko,
šatôčku, prstienok a tu i tu aj poctivosť zabudli a boli si tej noci
hľadať a na druhú zase pôjdu.

Ako mnohí nestáli robotníci, nechal i Samko pílu a prišiel do dediny
kosiť. Ľudia volali ho radi, veď bol kosec dobrý, a keď je pilno,
i zlého najmú. Ľaľa, starých chlapov volávajú, nie by mládenca.

S uzrozumením Zuzky odstúpil od plánu narukovať hneď, ale až potom
s ostatnými.

Teraz ešte bude kosiť, hrabať, aby si aj na cestu dáky groš odložil, keď
si môže, a volajú ho na všetky strany do kosby. Volal ho i Štefan.

Rád šiel, veď bol celé štyri dni so Zuzkou. Smiali sa, spievali, a cudzí
privolávali im: „K nám, Zuzka od Cedilkov, k nám, veď ti ja Samka
richtárovie dám. Ujujú!"

„Sem ho, sem, veď ho ja chcem! Ujujujujujujú!" zavýskala z plného hrdla
Zuzka.

Večer: „Zima v noci, poďte domov," volala stará Cedilková a šli všetci
domov.

Murgašovie Aničku, tú už raz spomenutú, vzal Števo za ruku, Samko svoju
Zuzku a ostatní tiež sa pochytali.

Podpité hrabáčky, vdovice, vdovci i nevesty šli -- nuž ako kto chcel,
spevom, krikom a smiechom domov.

Sto pesničiek vyspievali po ceste, ale keď prišli do dediny pred horára,
nedarovali mu tú:

*„Bola som na tráve v. hrušovskom chotáre. Horár ma obháňal -- bodaj
nohy zlámal!"*

Pred školou spustili tú starú dvojzmyselnú: „Arárom, arárom..."

„A ďalej sa hvízda!" zakričala jedna a ostatné vypukli v smiech. Pred
farou tú samú, lenže naopak jeden verš. Blížili sa k richtárovi.

Tu sa Samko odrazil uličkou, aby nemusel popred dom svojho otca. Lebo už
sa mu dávno zastrájal, že ho raz ovalí, ale tak, že „ani nebude vedieť,
z ktorej strany".

Nuž načo sa darmo pŕhliť, mohlo by horšie byť, radšej obíde.

A takto bolo deň po deň a celú kosbu. Iba keď vše prepŕchlo, stíchla na
deň-dva dedina, ľudia si aspoň vydýchli.

Ale chlieb je vraj dosť veľký a po kúsku minie sa, povedajú u nás.

Tak míňalo sa i leto a regrúti čakali, koľko ešte dní budú doma. Pokosia
ešte mládzu, pôjdu na radvanský jarmok o tri týždne, „plačte, oči,
plačte", už páni regrúti pôjdu zbohom do „úzkych".

Celý týždeň pred prvým októbrom sa o inšom v dedine nehovorilo, len kto
pôjde toho a kto toho regrúta do mesta na železnicu vyprevadiť.

„Ba či pôjde tá -- a toho zase tá?" hádali a spytovali sa dievčatá jedna
druhej.

Mamičky, kmotrovia a celá rodina už od týždňa zháňajú peniaze, oštiepky,
husi pečú, aby mohli synka, vnuka, krstného a čo ja viem akú ešte rodinu
vystrojiť čo najlepšie.

Ševkyne iné nerobia, len čo vojenské košele, gate šijú, šatôčky
zaobšívajú pre siedmich regrútov.

A milá tajne premýšľa, čo dať na rozlučné svojmu šuhajoviregrútovi, čím
by si ho najistejšie zaviazala. Rozhodne sa za šatôčku, aby zakaždým,
keď si bude tvár utierať, na ňu si spomenul. Pochodí celé mesto od krámu
do krámu, ale takú ťažko vybrať, akú by mu zo srdca rada dala.

Rodina zíde sa každý večer a pri poháriku dávajú rady i naučenia, ako sa
nastávajúci vojaci držať majú, čo títo veľmi radi počúvajú, že radšej
idú von.

Predvečer odchodu.

Regrúti sa už od mnohých, ku ktorým už ráno ísť nemienia, poodoberali.
Čo sa, bože, slz vyleje v tú dobu.

Samko sedel u Števa. Bol už schystaný a netrpezlivo čakal večer, noc,
keď ešte raz, naposledy, bohvie dokiaľ, zobjíma, zbozkáva Zuzku, aby sa
ráno s ňou rozlúčil.

Nej ak divno je mu v duši. Húta so Štefanom, kam asi ho pošlú, či do
Lučenca (to by ešte bolo!), či do Viedne (aj to ešte), a či do tej
Bosny. Táto ho trápila najväčšmi. Vedel, že stade hotová nemožnosť na
pár dní domov sa dostať.

Zuzka už neplakala.

Umienila si, že bude tvrdá, aby mu ešte aj ona väčšiu ťarchu na dušu
nevalila. Ale ťažko, ba nemožno zdržať sa sĺz v jej položení.

Stará Cedilková poúčala Samka, akoby mu materou bola. Uľútostilo sa jej
ho. Prichystala večeru, Zuzke kázala navariť čaju a tak v žiali
a v radosti, že jej Števko doma ostáva, ponúkať oboch.

„A čože myslíš, Samko, či domov len ozaj nepôjdeš? Je ti len predsa
otec -- mal by si už, čo ako," dobrosrdečne napomínala Cedilková Samka.

„Ešte som sa nerozmyslel, stará mati, uvidím ráno," vetil starej a pol
svedomia šepkalo mu „pôjdeš", druhá polovička „nie, načo? Vykopne ťa".

Mlčali. Vrzli dvere.

„Nehnevajte sa, Cedilková, nechcem hriech robiť, len som ešte slovo
prišla povedať svojmu synovi, kým by odišiel," ospravedlňovala sa
vstúpivšia richtárka, nezdržiac sa plaču. V ruke doniesla malý uzlík.

Domáci chceli ju posadiť, ale nesadla.

„Tak ideš aj ty naráno?"

„Musím," odpovedal Samko.

„Nuž tak chod zbohom, nech ti otec nebeský pomáha, ja som sa prišla ešte
od teba odobrať," budilo sa v nej rodičovské svedomie, „a tu máš na
cestu, čo som ti mohla ako mati," podávala mu uzlík. „S otcom si urob,
ako chceš, ale len predsa, ak ho za otca uznávaš, ľaďže, ľudia sme
smrteľní, ktovie, či sa kedy ešte uvidíte, a len predsa ťa za dvadsať
rokov opatroval," sotva mohla od žiaľu dopovedať richtárka.

„Aj ja som mu, aj ja tak, richtárka naša," prikyvovala stará mati a slzy
hrali jej v očiach.

Štefana sa to tiež tak dotklo, že by bol sám prosil Samka, aby šiel
k otcovi.

Zuzka si zaumienila, že ho, keď sami budú, uprosí a on na jej prosbu
pôjde.

Samko váhavo prijal uzlík a „zaplať pánboh", viac nepovedal.

„Tak prídeš?" prosebne pýtala sa matka syna.

„Uvidím naráno -- nevravte nič," nechcel sa ukázať pohnutým Samko, ale
v duši si už myslel, že pôjde už, čo ako bude.

„Nuž jednak -- spánombohom, a keď nám aj písať nebudeš, aspoň druhým daj
znať, že žiješ."

Samko bozkal materi ruku, vyprevadil ju so svetlom až pred dom
a richtárka šla.

Konečne aj domáci si dali „dobrú noc".

Cedilková so Števom ostali v izbe.

Zdržiavali aj Samka, ale ten zobral sa, že „na seno, aby mu z hlavy
vyfúkalo", a ľahol so Zuzkou v komôrke.

Bola to noc -- ťažko popísať.

Zuzka hneď mala otázku, či pôjde k otcovi?

Ostali ticho.

„Už len pôjdem," uspokojil ju v tomto Samko. „Ty plačeš, Zuzka?"

Neodpovedala, len bôľny vzdych a vzlykot dosvedčili otázke.

„Čo ti je, čo ti je?" tiahol ju k sebe a hľadal jej ústa svojimi.

„Prečo sme sa my len spoznali, prečo sme sa zišli, keď ma už máš nechať
a..." boľavo vyčítala sebe i jemu.

„Prečo mi to vravíš? Ty tajíš voľačo... To by ma trápilo. Povedz, prosím
ťa," a tušil, tušil, ale snáď nie...

„Ja, ja... Nič, nič netajím, čože by som," ubezpečovala Zuzka Samka,
cítiac na srdci a vôkol seba ako žeravý oheň.

Tak to bolo do rána.

Okolo pol štvrtej Samko vstal, vytrel si oči, zahodil na plecia halienku
a šiel, že k otcovi, lebo o tri štvrte na siedmu ráno mal už sadať na
železnicu.

Otec o ničom nevedel, robil čosi na dvore, a keď Samko k nemu pristúpil
so slovami: „Ňaňka, ja odchodím, odobrať som sa prišiel," a chcel ho
vziať za ruku, len toľko mu povedal:

„Nie si hoden, aby sa ja od teba odoberal! A choď mi z očí, aby ťa už
ani nevidel."

Samko sa zvrtol a šiel.

Mati vyšla von, plakala, ale keď jej muž zahrozil, musela čušať, aby
ľudia, čo už šli dedinou, nestávali pred domom.

Zuzka za ten čas na kúsku papiera načiarkala v pitvore pri mdlom svetle
tesárskou ceruzou pár slov, priložila štyri zlaté, zaviazala do šatôčky,
a keď Samko sa vrátil, rozpovedal, aká bola rozlúčka s otcom, poďakoval
sa a odobral od Cedilkovej a Štefana, Zuzka ho na kúsok vyprevadila,
podala mu ruku a v nej šatôčku a s vrúcnym: „Zbohom a píš, a čo som ti
dala, pamätaj, pamätaj."

Zaliali ju slzy a ako podstrelená srna behom vrátila sa späť.

Zišiel sa s inými, a tak iba na železnici vykrútil uzlík, čo mu mati
dala, a našiel v ňom tri piatky. Ľutoval, že to prijal, veď ak sa otec
dozvie, zahluší mater, pomyslel si. Ale snáď požičala, potešil sa, veď
sám veľa nemal. Ako najchudobnejší.

Rozkrútil i druhý uzlík, šatôčku, čo mu Zuzka dala, a našiel v ňom tiež
peniaze a vedľa kartičku, na nej čítal: „Nemohla som ti to povedať, že
cítim sa matkou."

XI

Samka v Lučenci iba obliekli a na tretí deň už sadal.

Splnila sa jeho predtucha -- na dúšok pol druhého roka musel vydržať
v Bosne.

Ale na Zuzku nezabúdal. Písal jej každé dva-tri týždne a už len tešil,
aby ho trpezlivo čakala, že keď druhý rok v lete pôjde na manévre do
Košíc, že ju iste navštívi. Ona mu tiež písavala a vypísala mu všetko,
čo sa v dedine a s ňou deje.

Ú Cedilkov slúžila ešte, čo Samko odišiel, do Veľkej noci. Bola zjednaná
na celý rok, ale neodslúžila.

Tá hanba a Štefan...

Cedilková stará ju po čase poznala, dohovárala jej, ale Zuzka tajila, až
kým od nej neodišla.

Nechcela ju pustiť, aby už len tam, u nej ostala, ale Zuzka nie,
nechcela ostať a nie zvlášť od toho času, čo ju gazdiná poriadne
vyhrešila, keď našla kadejaké odvarky za kasňou, na polici a kde po
kútikoch.

Lebo ač jej Samko písaval aj päť ráz, aby dala pozor na zdravie,
šanovala sa, nie: Zuzka pre svet, pre tú hanbu jednak odhodlala sa, že
sa plodu zbaví, a čo sa hneď aj sama otrávi. Potajme varila a pila
zeliny, korene a čo náhodou začula.

Ale nepomáhalo. Len ona premenila sa celá. Líčka uvädli, prsia tiež,
a namiesto spevu prišli slzy a namiesto radosti žalosť zaujala srdce
i myseľ. V hlave hučalo jej ako vo zvone, pomedzi svet keď musela ísť,
šla ako slepá a nemá. Ináč sa vyhýbala aj vlastnej tôni.

Štefan jej celý týždeň slova nedal, akoby sa jej on bol viac hanbil než
ona jeho. Videl už, čo je s ňou, a s pravým citom sútrpnosti ľutoval ju
ešte viac ako stará mati.

Zuzka od Cedilkov odišla, ale nemala sa raz kam hnúť.

Samkovi rodičia ani počuť nechceli o nej a tešili sa z jej bôľov
a trápení: „Čo chcela, to má, a náš syn si ju nikdy nesmie vziať."

Samko, pravda, inak písal, ale čože, keď jej teraz pomôcť nemôže. Mala
pár zlatých a tak za tie zmilovala sa dedinská baba.

Dieťa pokrstili Samkom, pekne po otcovi.

Keď sa to otec Samkov dozvedel, vzal sekeru, a že ju „tam porube aj
s pankhartom".

Len na dlhé prehovárania, že príde do žalára, odstúpil od strašného
úmyslu.

Mati, richtárka, mala mužom prísne zahrozené, a tak ani čo by len za
lyžičku polievky lebo kvapku mlieka nesmela podať Zuzke, kým ležala,
nie, ani raz do úst.

A veru ležala dlho, celý mesiac. A nebola by vstala ani potom, ale
musela.

Peniaze, čo mala, dala babe za stravu a na dieťa za šatočky, a keď baba
videla, že už groša nieto, dala jej to pocítiť, že viac u nej miesta
nemá.

Zuzka vstala a odišla aj s drobným Samkom svojím a jednudve noci
v týždni prenocovala u jedných chudobných ľudí a ostatné u druhých -- za
šaty, ktoré si horko-ťažko za tie roky narobila. Živobytie toto oslabilo
jej sily.

Dostala žltačku. Oči jej ešte viac vpadli a celá ostala ako tráva.
K tomu ešte väčšia rana.

Neskúsená a potom v takom poriadku, akého sa jej dostalo od ľudí,
okúpala jedno ráno malého Samka, načo chúďa ochorelo a na tretí deň
poručilo dušičku svoju.

Zavolala i babu a táto povedala, že bolo dieťa oparené.

Zuzka si skoro zúfala. Bála sa svetu ukázať zo strachu, že ju budú
z vraždy upodozrievať. Tak aj bolo.

„Ale nech im boh platí, svedomie moje je čisté," pomyslela si, vzala
kúsok papiera a napísala do Bosny:

„Milý Samko. Už sa stalo rodičom po vôli. Samka nášho... Stalo sa to tak
a tak... som pochovala a ja som tiež chorá. Hádam sa už ani neuvidíme."
Atď.

XII

Keď dieťa Zuzkino zomrelo, plesali Samkovi rodičia a otec vzal pero
a napísal Samkovi do Bosny nasledujúci list:

*„Milý syn náš! Ja, otec tvoj, ti píšem aj za mater, že už pánboh urobil
koniec s tým prekliatym Pastierčaťom. Pankharta si oparila, to už pošlo,
ona ešte chodí ako tôňa pomedzi svet, ale dlho sa už nepovlečie, a ty
budeš oslobodený. Lebo si už hádam otvoril oči, že s kým si sa zapodel
na posmech sebe a aj nám, celej rodine. Tak, ak už nemáš s hnusotou
žobráckou nič, ti píšem ja, otec tvoj, aj mati, že keď ti pánboh pomôže
a na druhé leto, ako sme počuli, že máš prísť do Košíc, tak ti píšem,
aby si nás neobišiel. My sa hnevať nebudeme, lebo už len dáš Pastierčaťu
pokoj, keď si mu už aj tak nie zaviazaný, lebo, ako vravím, to už šlo,
a ona, kým prídeš, do leta aj tak odgebne. Pozdravujeme ťa ja aj mati...
nového... atď. tvoj otec a mati*

*Matúš Hlaváč*

*Mara Hlaváč."*

Na desiaty deň dostali od Samka odpoveď.

Znela takto:

*„Otec aj mati moja. Veľmi ste sa prenáhlili, keď ste sa nazdali, že ja
už teraz, keď dieťa zomrelo, že ja už teraz to tisíc ráz prekliate
Pastierča tak nechám. To sa veľmi mýlite. Či dieťa žije, lebo nie, ja,
keby ma už ani srdce k nej neviazalo, viaže ma povinnosť.*

*Ja od nej do smrti neodstúpim a nemôžem, ba nesmiem odstúpiť a len sa
vám divím, ako môžete nemať ani kúska srdca a svedomia a mňa od tej,
ktorú som o poctivosť, zdravie pripravil, utrápil, do choroby uvalil,
ako môžete odvádzať. Ja, kým žijem, mám k nej srdce a svedomie, a to
nikdy neurobím, na čo ma vy nahovárate.*

*To vám dáva na vedomie váš syn*

*Samo Hlaváč,*

*kaprál*

*V Banjaluke 25. augusta 189-."*

Ale kým Samko odpovedal, roznášali hadie jazyky po dedine aj Zuzke reči,
že keď dieťa zomrelo, nechce mať Samko so Zuzkou už viac nič.

Vyšlo to, pravda, od richtárov, kde sa domýšľali, že Samko otcovi
prikývne a Zuzku zapľuje.

Samko, akoby mu to bol dakto povedal, napísal a poslal zároveň, kedy
otcovi, i Zuzke list plný potešenia.

Zuzka mu verila a to jej dávalo posily v nemoci, kým sa akotak
vystrábila.

Šla zase do služby, ale aby mala pokoj, išla slúžiť do mesta.

Ale tam jej prišlo robiť i v noci, nosiť vodu až na druhé poschodie,
z čoho sa jej nemoc zase len rozmohla.

Jedni vraveli, že je nie celkom vyliečená z tej bledačky, druhí zase, že
má suchoty.

Štefan sa hneď na jar v druhom roku oženil. Vzal si, či dali mu Aničku
Murgašovie a stará Cedilková je rada, že si ho už do poriadku doniesla,
a hotová je kedykoľvek odovzdať dušu svoju.

XIII

Dva roky minuli. Je zima.

Samko navštívil v lete Zuzku, ale skoro ju nepoznal.

Bola už len kosť a koža a z bývalej krásy ostali jej iba vlasy. Za
štyriadvadsať hodín nemohli sa dosť naplakať a nazhovárať. Veď sa, bože,
mali o čom.

Sľúbili si vernú lásku „až do hrobu" a Samko odišiel späť do Bosny.

Píše jej každý týždeň a kedy len môže. Doma ani nebol a vraj ani
nepôjde.

V dedine už zabudli na Zuzku, a len keď ju dáka známa žena vidí, donesie
chýr, že ešte žije.

Že žije? Nuž veď sľúbili si na jeseň pobrať sa, a mala by vari, či
ozaj...?

„Hja, suchoty sú také."

Pani posiela ju do nemocnice, ale Zuzka ani počuť. Ju drží ešte viera
v Samkovu lásku, lebo jej aj predvčerom písal.

„V sľube svojom ti danom trvám, a čo sa celý svet na nás zhŕkne. Tvoj
vždy verný Samko."

Ale ja hovorím, že nebude to ani celý svet, čo sa na nich zhŕkne a ich
už čoskoro rozlúči. Hruda zeme už vyše roka visí nad Zuzkou, a mne sa
všetko tak zdá, že smutný to bude sobáš, sobáš nie v kostole, ale na
posvätnom poli, na ktorom nebude Samko tuším ani prítomný.

„Hja, suchoty sú také."

A keď sa tak stane, bude pokoj i v dome richtárovom.

Keď nebolo možné zmierenie otca so synom a jeho láskou Samko je
odhodlaný. Opatruje už od leta, ako Zuzku navštívil, dva „ostré", z nich
jeden lebo druhý iste trafí, keď dôjde zvesť, že Zuzka zomrela...

# ONDREJ

Ondrej je cigán a môj spoluväzeň.

Ačkoľvek už piate leto neoprelo sa naň slnce vyše hodiny denne, predsa
je ešte vždy čierny, ba zo dňa na deň černejší, akoby mu krv vyschýnala.
A v tých plátenných áreštantských hábach vyzerá ako za mlynára
preoblečený mladý čert: smiešny, a predsa strašný. Chudý ako tá trieska,
trčia z neho všetky kosti. Hlboko v hlave sedia mu nehybné oči, jedno
slepé, zatiahnuté beľmom, a obe podbehnuté belasými žilkami. Zuby ako
koly hrubé, sinavé pery, na hrdle červená šatka, vraj „od zdravia", ruky
skľavené, nohy veľké, široké, ako má hus, a k tomu vyvrátené ako krtičie
rylá.

Takto vyzerá môj Ondro.

Robiť nevládze, lebo ho kole a sa znoji, uznali ho za chorého,
a z nariadenia lekárovho mal by sa prechádzať s nami, „panskými"
áreštantmi, dve hodiny denne, ale strážnici, aby nemuseli dva razy denne
dvere zatvárať, vezmú mu z prechádzky týždenne čo len tri-štyri hodiny,
lebo je „len cigán", rád sedáva na posteli (čo je mu vždy zima), a tak
sa hnevajú naň, že vždy musia s ním krik robiť.

Ale neradi ho vidia aj ostatní cigáni s ním v cárku zavretí, lebo je
málovravný, nesadá s nimi do kola, nenávidí smiech, je zlostný, rád sa
bije a každý týždeň je v „čiernej" na holej zemi bez jedla. Tam potom
zmäkne, poplače si a na druhý deň je tam tým krotším, mne zdielnejším,
keď sa mu na prechádzke prihovorím, poľutujem ho a mu dačo podám.

Ondro je chorý, suchotár; ale to ešte z áreštu nevyslobodzuje. Tu ti
pred časom nepomôže iba -- smrť.

História Ondrova je veľmi krátka, kratšia, ako sa on sám nazdáva, lebo
nepríde už k nej iba jeden punkt.

Má dvadsaťtri rokov, ale vojakom nebol. No vyslúžil si on svoju
„kapituláciu" v árešte. Ženatý je tak po cigánsky, ale z čistej lásky,
už sedem rokov. A keby jeho Róza bola taká verná ako on, nebolo by
krajšieho manželstva.

On vlastne ani nemôže jej byť neverný, o to dbajú žandári, ktorí ho už
štyri razy odovzdali súdu a tento zas áreštu, kde Ondro vysedel už spolu
pol piata roka a teraz mal by ešte pol štvrta. To by ho tak netrápilo
ako to, že Róza už dávno má druhého muža, a jemu, ako z áreštu vyšla,
ani nepísala.

Ondro rozprával mi, spočiatku si myslel, že pán veľkomožný fiškál
neposiela Róze jeho listy, že je ako nie zosobášený s ňou, preto jej
písal potom ako „sestre", ale ani tak nič, až mu noví áreštanti cigáni
povedali, že Róza naňho viac ani nepomyslí... Preto jej už teraz
odkazuje, aby ho nečakala v dedine, lebo ju zabije, ak sa k nemu
nevráti. On jej uzná, odpustí, ale len ak bude zase jeho ženou, ináč
čaká ju smrť! Lebo on vlastne viac pre ňu ako pre seba dostal sa už po
štvrté do áreštu. Pre ňu ukradol plátna, čižmy, a ak aj čo na zjedenie
vzal, vždy prvô na ňu myslel.

Hriechy jeho počínajú sa s jednou „hnusnou husou", za ňu aj Róza
odsedela osem týždňov. Aj tie dostala iba náhodou, lebo už aj vtedy bola
„prešibaná", posielala iba jeho kradnúť. Ale raz išli v noci cez voľáku
dedinu, ohlásila sa na nešťastie hus zo dvora, do Ondra akoby strelil,
nezdržal sa, Róza ho ešte podvihla cez plot a Ondro šťastlivo zapchal
husi gágor, že sa viac neohlásila, iba krídlom trepla, nôžkou trhla. Psa
na dvore nebolo, gazdiná nezbadala. Vzala Róza hus pod sukňu a ponáhľali
sa behom preč. Prišlo im cez horu. Tu im napadlo, že ak pôjdu do koliby,
bude pýtať aj otec (mať bola v Nostre), aj sestra, švegeriná
s deťmi -- nedostane sa im nič. Vošli do hory (noc bola jasná), Ondro
rozložil ohňa. Róza zatiaľ prešklbala hus, rozrezali na dvoje a poď na
ražeň. Perie spálili, aby nebolo ani znaku po husi. Nebolo im treba ani
soli ani chleba a húsku spoločne strovili, keď -- tuliby! -- horár.
Poľoval, prišiel za nosom, čiže za dymom.

Ondro s Rózou sa rozbehli, ale horár, že ak nestoja -- strelí. Nedbali,
len vnohy! Strelil, len tak lístie nad nimi sprašťalo, ako sám Ondro
rozprával.

‚Ten nešpášuje,' myslí si Ondro. „Róža, štoj! Máš len jeden život, ak ti
ten vezme, čože už potom bude ž toho sveta? Ja vezmem na šeba," -- a
zastali.

Horár zaviedol ich na obecný dom, odtiaľ k žandárom. Tí ich vzali na
tvrdo. Ale keby Róza nie, Ondro by bol tajil, čo by ho boli „zabili".
Čím mu viac kládli poza uši, tým bol tichší. On len tvrdil, že hus našli
v priekope zdochnutú. Ale Róza sa priznala, lebo hneď ráno zvedelo sa,
čia bola hus, a ju nalakomili, že sa jej nič nestane, ak zradí, ako čo
bolo, kto ukradol a ako.

Už hneď tu sa začína jej nestálosť k Ondrovi, aby seba vytiahla,
zamočila jeho.

Ondro teda vzal všetko na seba, ba ešte zastával Rózu, že ona je celkom
nevinná; „tú nech hneď pustia domov".

Keď im súd vyšiel, Róza musela odsedieť osem týždňov, Ondro šesť
mesiacov.

Vo väzení sa aspoň vídali, usmiali sa jeden druhému, a Róza, keď vše
dlážky po kanceláriách umývala, nazbierala Ondrovi močky a povedala po
cigánsky, kde ju „na lufte" (prechádzka vo dvore) položí, a ľahko niesli
pokutu. Ale Róza odišla domov a hneď si našla druhého muža, doniesli
chýr noví áreštanti-cigáni.

Ondro, keď sa vyslobodil, aby si Rózu naspäť získal, chcel spraviť dáko
príchodnô -- hostinu. Slaninu už bol z komory cez oblok vyložil, ešte
chcel trocha múky zo suda načrieť. Ale bola tam kdesi sliepka na
vajciach, drgol nohou trocha do koša, sliepka zavrešťala, gazdiná
vybehla z izby, že tchor, porobila krik, gazda bežal na dvor, ledvy
stačil Ondro z komory vyskočiť -- gazdovi do náručia.

Dostal rok.

Po roku zase len Róze odpustil a už na ceste domov idúc hútal, čím by sa
jej zafatingoval. Akémusi plátenníkovi z voza šťastlivo pojal tri rífy
plátna, ale pri čižmách s krásnymi žltými podkovičkami ho dochytili
a našli v uzlíku aj plátno.

Nebol ani doma a dostal sa znova na pol treťa roka do Leopoldova, kde ho
naučili aj trochu čítať a písať. A robil tam pri kováčoch, vrátil sa
teda po železnici, riadne oblečený, ešte aj sedem korún vo vrecku. Tie
dá všetky Róze, len aby ho chcela.

Róza trocha ho aj, kým trvali peniaze a hostiny. Po hostine ale strhla
sa medzi ním a Róziným frajerom zvada, bitka a Ondro tak trafil mlatkom
zaraziť po hlave Fera, že hneď ohluchol.

Ondro sa naľakal, odišiel na lúku do senníka nocovať, opitý rozkladal
oheň a podpálil senník.

Dostal štyri roky. Dosť sa on pri pojednávaní bránil „pani veľkomožnej
šedrii", že bol opitý, že len náhodou podpálil senník, že bol prázdny;
potom aj tak proboval, že veď on v tej dedine, kde sa narodil, aj kde za
mladi býval, neukradol ani pod necht, ale nič mu to nepomohlo, ako ani
tajenie, že nebol ešte, len raz trestaný. V súde majú jeho životopis na
papieri a kdejaký významnejší punkt, všetko vypísané, lepšie, ako by sa
na to on chcel pamätať; len mu to nejde do hlavy, ako to tí páni všetko
o ňom vedia.

Apeloval (ako každý cigán vždy), pri tabule zarátali mu vyšetrovacie
väzenie a teraz je už na kúrii jeho záležitosť. Sedí už pol roka
a stroji sa zase do Leopoldova.

Jednu vec by on rád povedal ešte kúrii. Že totiž hoci aj nebol
zosobášený s Rózou, ale bol s ňou ako muž so ženou, prečo mu ju Fero
odviedol? Že keby nie Fero, nebol by šiel do senníka, nebol by podpálil.
(Lebo že sa s Ferom pobili, to pri súde neprišlo ani do reči, keď Fero
ani nežaloval.)

Rózu, pravda, vyhlási tým za nestatočnú, ale len mu je predsa zunované
sedieť bez nádeje, že dakedy ešte predsa Róza bude jeho.

Aby som mu dal dáku radu.

„Pýtaj sa pred fiškála a rozpovedz mu, uvidíš, čo ti povie." -- Keby on
len Rózu nemusel do toho zapliesť.

Proboval už aj päť ráz, ale pre tú Rózinu „statočnosť", kým sa priberie
k veci, začnúc strážnikovi veľmi okúňavo, prívetivo a pomaly: „Pán
vachman, pán N., ja by šom váš prosil ponížene, pekne krásne, keby šte
ma pred veľkomožného pána fiškála predviedli..."

„A čože chceš, čo?" už je strážnik netrpezlivý, lebo má inú robotu,
a cigána ktože počuje, kto poľutuje, keď sú medzi nimi aj oplani, čo sa
postavia aj do očí, že je jemu už všetko jedno, či ho zastrelia, alebo
obesia...

„Ja by šom ša rád s nimi pozhovárať..." A nie žeby chytro doložil:
svedčiť, alebo -- apelovať, ako mu ja radím.

„Nuž akože, pán fiškál nemá inej roboty, iba sa s tebou zhovárkať..."
posmešne odbaví ho strážnik a už je Ondro zapretý. Krúti hlavou,
pretiera si oči, čelo a pustí sa do plaču, len tak hučí. Taký žiaľ ho
nadíde. Vše sa mu zase za to „revanie" dostane a musí byť ticho. A tu si
rozmyslí, že neurobí Róze tú „hanbu", že ešte má muža živého a už
s druhým žije atď.

„Probuj písať tvojim domov, otcovi, materi..."

„Mati už zomreli a otec nedbajú o nás deti. Majú druhú ženu."

Ach, cigánsky svete! -- „Nuž napíš na obec, kde si zrodený alebo kde si
býval, aby tá prosila za teba milosť kráľovskú, keď si takýto chorý..."
potešujem ho, ako viem.

Rozhodol sa. Svedčiť na Rózu už nepôjde, ale že ozaj, ak by „milosť
dostal". A môj Ondro plakal od radosti nad dobrou radou a jednu nedeľu
(kedy smieme písať) pýtal si aj on papier. Zavolal si aj mňa na pomoc,
a tak sme spoločne vysokoctenému pánu richtárovi a slávnym výborom
pekne, úctivo napísali a ich pre všetko drahé a sväté prosili, že on je
nehodný, hriešny človek, ale aby slávna obec poslala pred svätú milosť
kráľovskú písmo, aby jej verný syn a obyvateľ Ondro Baláž dostal milosť.

Nasľuboval im, že sa bude za nich modliť, zdravia od boha prosiť, len
aby ho vymáhali, lebo že je chorý a že škoda ešte v takom mladom veku
atď., že sa odslúži a nakoniec niekoľko stotisíckrát dal pozdraviť celú
obec, a čo nezabudol, voľaktorých gazdov aj podľa mena.

Celá strážnica sa smiala na Ondrovom liste a poslali ho na obec, aby sa
snáď aj tam zabavili na mojom Ondrovi, neborákovi.

Voľaktorú noc sa mu snívalo, že ho len na hodinu pustili domov sa
odobrať a potom že do Leopoldova. Róze chcel prvé slovo povedať, ale tá
že ho nechcela poznať. Počal sa s ňou vadiť a sa -- zobudil.

„Ej škoda, bol by ja tej vyviedol! Bol by ja tú ždriapal..."

„A či je pekná?"

„Veru pekná, akých málo na svete!..." Rastie Róza zo dňa na deň
v Ondrových očiach a rád by ju vraj na špatu spraviť, aby si taká skorej
naňho spomenula...

Na list ktoževie čo príde za odpoveď, a či vôbec aj príde; lebo je už
šesť týždňov, ako list šiel. Ale Ondro úfa sa tomu najlepšiemu (od
svätej „pani kúrii" veľa nečaká), a keď príde nový áreštant, vyzvedá sa,
či nepočul. Keď idú ľudia do súdu, driape sa na oblok a vyzerá
richtára...

Nejde, len nejde. Ale on sa úfa a ja ho teším, že to potrvá aj tri-štyri
mesiace, aby bol trpezlivý, a to v ňom drží dušu.

„Oj, boženko môj, ja vari skorej zomrem, ako to dožijem," narieka Ondrej
a nevedomky cíti svoje položenie, svoj blízky koniec.

Ja mu v duchu prisviedčam, že zomrie iste za tie tri-štyri mesiace, ale
naoko ho teším a spomínam mu „spravodlivosť", že nemožno, aby jemu pre
jeho „statočnosť" a „otrhaný senník" dali smutne (ako si on vraví)
zahynúť...

A veru tak, môj Ondro, tvoja história zo dňa na deň blíži sa viac
k poslednému punktu. Bez svetla, povetria a v tých vlhkých studených
múroch, bez slobody vädne, schne. Zlomili aj jeho tvrdú prírodu. Už je
po ňom. On to, ačkoľvek si zaopatril kúštik zrkadla a prizerá sa doň
každú chvíľu, nepozoruje predsa na sebe, ako rýchle hasne. Boh s ním!

Potom ťa už, Ondro môj, vytrú hádam aj v súde z lajstrov, v nich máš
zapísané, že si ukradol: hus, tri rífy plátna, čižmy, že vlámal si sa do
komory, ublížil Ferovi a nechtiac podpálil senník v poli. Ošacované to
bolo všetko spolu na tridsaťsedem korún štyridsať halierov a krome
senníka všetko sa navrátilo, ale štát stál si štyristo-päťsto zlatých.

Dal si im za to dvadsaťtriročný, od rodu biedny, od sveta zanedbaný
cigánsky svoj život.

Neveľa! Ani celý árešt nedozvie sa, že si už pod zemou, a nebude
človeka, kto by ťa poľutoval. Ani tí tvoji kamaráti väzni, ani tá, za
ktorú si trpel a ktorú si na svoj spôsob vysoko postavil...

Zbohom!

# ŤAŽKÝ BOJ

V smutnom kraji slovenskom, v zmaďarizovanom meste Prešove stolice
Šarišskej, slovenská banka otvorila filiálku a postavila do nej svojho
činného úradníka Andreja Kôrku.

Kôrka pochodí z dediny, s ľudom zhovárať sa, zaobchodiť vie, ako treba,
aby získal dôveru pre banku i pre slovenčinu.

Mesto zmaďarčené. Kôrka najal si byt v postrannej ulici, kde bývajú
z dedín prisťahovaní bohatí gazdovia. K týmto -- ešte neskazeným mestom
a jeho obyčajami a náhľadmi -- skorej sa dostane, ako pristúpi k pánom,
úradníkom, alebo odvislým remeselníkom.

U nás sú mestá už tak zmaďarčené, že len ľudia z dedín, zachovalých
mravov, môžu ich osviežiť a udržať národu.

Kôrka, ženatý človek, najsamprv ponavštevoval, ako sa patrí,
susedov-gazdov, ktorí tu v meste navidomoči bohatnú, lebo čo by ani len
nepomyslel, v meste všetko môžu speňažiť a potrieb nemajú veľkých, nuž
bohatnú.

Najviac sa mu zapáčil sused Drobný, ktorý má všetkého -- ani sám nevie,
koľko! Prišiel pred pätnástimi rokmi z dediny s dvadsaťjedentisíc
zlatými a tu sa zakúpil.

Hneď ho povodili po celom dome, pivniciach, povalách, sýpkach, stajniach
a komorách. Bolo to na jar, ale ešte mal zo tristo centov zemiakov,
v sýpke hŕby zrna, tri izby plné postieľ a peria, plátna, vo vozoch šesť
koni, v stajni z osem-desať kráv a pri svinských chlievikoch povstal
taký kvik, že nebolo rozumieť, v ktorom koľko a akých je zavretých. Iba
jednu starú opachu-ošípanú vypustili s dvanástimi mladými, že to bolo na
čudo!

Kôrka hneď sa zjednal na dve prasce po desiatke, a bola známosť hotová.

Horkýže hotová! Trvalo to z mesiac návštev, kým ako-tak všetkých v dome
poznal. Lebo sused Drobný má takúto čeľaď: prvý je on, asi
päťdesiatročný, zdravý, červený, ešte svižký chlap; jeho žena, tiež
v jeho veku, ale proti nemu starenka, sťaby jeho mať: malá, suchá,
bezzubá. Štyria synovia: dvaja ženatí, tretí vojak tu v meste, ale už
tiež ženatý, štvrtý mládenec; dve slobodné dcéry (jedna ešte len dievča
dvanásťročné), tretia vydatá v susedstve, odkiaľ má prvý syn ženu. Detí
v dome -- ak mi z počtu niektoré nevypadlo -- šestoro a siedme, ôsme
narodí sa dnes-zajtra. Cudzích ľudí, sluhov v dome niet, iba azda dvaja
starkí, čo dvor čistia, hnoj kydajú, drevo štiepajú a sviniam zelinu
varia, ale keď sa poschodia svatovci, kmotrovci, švagrovci, sú ich plné
dve izby, a ešte mladé ženy zostanú v kuchyni variť, chystať, chlapov
obchodiť, a čo mladšie sa i hanbia -- medzi toľkých chlapov, kde ešte
i „otec" robia fígle s mladými ženami.

Bože, tento dom získať, národu prebudiť! Za dvadsať-tridsať rokov bude
ich tam na jednu dedinu! Tí dobyjú mesto! Majú už -- ako sami
vravia -- spolu celá família do tristo jutár poľa okolo mesta, v ulici
jedenásť fundusov a z roka na rok kupujú zvyšky panských majetností
a chyže, záhrady. Toť kúpili v susedstve starý domec a prerobili ho na
stajňu. „To sa nám vyplatí. Naše kravy po dve-tri stovky... a mlieko po
štrnásť grajciarov."

Kôrkovi sluchy trhá od nadšenia a nemešká, dáva sa do práce; uvedomiť
ich ako Slovákov i ako roľníkov, že oni, lebo majú zem, sú samostatní
a povolaní byť hradbou slovenčiny a národnej hrdosti.

Kto má vyše šesť rokov, každý zná čítať i písať; všetci chodili do
školy, ba malé deti vodia i do „úvody". Starí bývali na dedinách
i richtármi, úradskými.

Kôrka obzerá kasne, police, komory, hrady, ale knižiek nenachodí. Len
modlitebné a spevníky, i v slonovej kosti, i v šagríne, v pozlátených
spinkách. „Nič viac?" spytuje sa sám seba.

„Nič," hovoria mu všetky vymetené kúty, do ktorých len nazrel.

Neboj sa, o pol roka, o rok bude tu knižiek, novín -- až ťažko policiam.
I ty znáš, i tvoja žena zná predávať knižky, novinky, predplácať. Len
ich oduševniť! Peňazí majú. Už sa spytovali, koľko platí naša banka
interesu od stovky. Kdeže by nie! Dvatri páry koni vozia deň po deň
piesok, tehly; zarobia na páre denne dvanásť-trinásť zlatých. Mlieko
predávajú od osemdesať kráv po dvanásť-štrnásť grajciarov liter.
Zeleniny zo záhrady, zemiakov, zrna z poľa; svine, kury, husi, vajcia...
No, kto by vyrátal, za čo a z čoho im peniaze skoro tečú do truhly!

„Žena! Nože sa maj okolo tých susediek. Aby si mi nesedela doma nad
knižkou. Iď a čítaj, poučuj, prebúdzaj."

„Veď len i ty... Ale akosi dlho hútaš a nechytáš sa do práce."

„Dobre si treba premyslieť, aby sa nenazdali, že je to manéver, pasca na
ich grajciare, ale že čo chceme, im k dobru chceme. Ale ja už na nedeľu
pôjdem," strojil sa Kôrka.

Boli práve veľkonočné sviatky. Prvý. Ráno Kôrka videl, ako susedovci
všetci, azda deviati, v jednom rade šli do kostola, a už bola jedna
popoludní, keď sa vracali. „Najedia sa -- pôjdem."

Noviniek, knižiek, samých veľkonočných poviedok, mal už prichystaných
hŕbu. On vie, prečo, ako ľudí získať.

Popoludní vybrali sa spolu so ženou. Susedky, stará i mladé, hoci po
kuse odhadzujú, predsa nosia ešte nejakú vyšívanú, doma tkanú hábu, ba
keď idú na dedinu k rodine na návštevu, idú celé v roľníckom kroji. Tam
by sa hanbili paniami ukázať.

„To je sila dedičného mravu!" poučuje ženu Kôrka.

Nevesty ešte dojili; mladí chlapi napájali rehtajúce kone; potom prišiel
rad na kravy, ktoré už obracali k nim hlavy, vykrúcajúc krk so širokým
lalokom. Na dvore čipčalo tristo kureniec za kvočkami, ktoré sa bili
i medzi sebou i s prasci. V chlievoch grúlili svine a kohút na hnoji
počal kikiríkať, trepúc krídlami, prenasledovaný vše jednou, vše zas
druhou kvočkou.

Väčšie deti vybehli Kôrkovcom naproti a Kôrková počala sa im po mene
prihovárať, ale neuhádla mena, iba azda dvanásťročnému dievčaťu.

Kôrková zastavila sa pri nevestách, koľko mlieka nadoja denne, a keď
híkala, čo za to peňazí utŕžia, nevesty zakrývali zásterami mlieko, aby
im ho Kôrrková „očami nezjedia", neuriekla. „Že som štipku soli
nevzala," iste banovala v duchu najstaršia. „Ak mi mať zvedia... Ale len
azda neublíži..." dumala.

Kôrka vošiel do chyže. Dievka umývala riad, stará utierala. Deti tri:
jedno sedelo na kolíske a mizlo kosť; druhé ležalo na druhej, ako válok
tučné, a pchalo si dudrúc košieľku do ústočiek; tretie chodilo
štvornožky po kuchyni, a aby si košieľku neušpinilo, zaviazala mu ju
opatrná stará mať do uzlíka na chrbátik.

Traja-štyria väčší chlapci, jeden už asi deväť-desaťročný, vošli za
Korkom nazízať...

Kôrku privítali a stará, podávajúc mu utretú, ale teplú mastnú ruku,
viedla ho do izby k starému. Sedel ešte za stolom pri pohári vína
a fajčil.

„Pán sused!"

„Pán sused!... Žena, dajže, dajže pohárik," a susedia sa srdečne
zvítali.

Drobnej nebolo treba ani vravieť, už niesla z kredenca čistý pohárik.
Starý nalial, prelial schválne, a ponúkol. Kôrka nepije, ale tu
neodoprel.

„A čože to majú?" spytoval sa starý, vidiac, že Kôrka stíska pod
pazuchou novinky a knižky.

„Veľkonočné rozprávky, pán sused. Ak stačíte, môžeme si čítať,"
a vytiahol poviedky od Grigoroviča i Korolenku a začal.

Znal čítať, vysvetľovať, a starý sused načúval, načúval, prikyvoval, až
mu oči klipli -- zadriemal. Kôrka pozerá, hľadí, nevie, či ďalej a či
čo. V rozpakoch stíšil hlas a pomaly, opatrne, v akejsi tiesni, zatíchol
a čítal sebe, ani sa nehnúc, a hútal si o susedovi. „Iste víno...
Sviatky..." Sused sa vtom prebudil, pomaly zodvihol hlavu, a akoby nič,
ponúkol Kôrku, aby sa mu páčilo hrdlo preliať, dokladajúc:

„Ja som počul, všetko som počul..."

„Nevyschlo mi," trochu nepokojne odpovedal Kôrka.

Ale starý si už bol prištrngol -- musel obliznúť i Kôrka.

Prišli mladí, prišli ženy. Nové vítanie.

Kôrrková im už v kuchyni bola začala chváliť uteráky, tkané prikrývadlo
na posteli: ženy začali otvárať truhly, kasne, šifonére a ukazovať, že
majú ešte „i inakšie". Čítať sa už nedalo. Ženy medzitým počali sa
strojiť do kostola, obliekať polomestský, polodedinský kroj.

Chválil, obdivoval výšivky, tkanivá i Kôrka. Čo mal robiť?

Mladí chlapci pozreli niektoré knižočky, i prevracali ich a slabikovali
šepmo i hlasne. Predsa! Chytil sa toho Kôrka a chcel pokračovať, vlastne
znovu začať. I začal.

„No, len počúvajte. Ja som to už," vstal starý a bral sa von.

Ženy, deti robili žarty, smiechy; dievky našli pesničku: „Ešte sa
nevydám, štyri rôčky ešte, bola by ja blázon -- keď ma nikto nechce."
Krik, smiech. Ktosi pozrel na hodiny, bolo treba zase ísť do kostola.

Zvali i Kôrku; on nechodieva, lebo si myslí, že by ho obyčajný kňaz
nemohol už poučiť. Premýšľa o živote a smrti sám i podľa Písma i podľa
iných knižiek a rozumov. Ale teraz šiel a úfal sa, že keď sa vrátia,
budú čítať.

Prišli z kostola, no bolo treba ísť k statku, a pri Kôrkovi postál,
posedel chvíľu jeden, chvíľu druhý, i starý bol tam kdesi dozerať, vošla
ktorási žena, deti... Na dvore medzi statkom začal sa boj o žrádlo,
nápoj... Krik, piskot, rev, grúlenie, i v chyži detský plač a plienky...

Kôrka zmámil popoludnie a domov prišiel rozladený, s bolením hlavy, lebo
musel víno smrkať, piť.

Kôrrková vykonala viac. Požičala si kroj na najbližšiu zábavu do
Martina. I ju obliekli. Starému susedovi sa tak zapáčila, že ju
potľapkal, ale pekne pýtal za „prepáčenie".

„Ale aspoň som slovom, rečou niečo vykonal. Musí to mať účinok,"
pripomínal si Kôrka, čo všetko povedal o otázkach, akých sa dotkli.

Ako toto jedno popoludnie, tak minulo sa už Kôrkovi za pol druha roka
aspoň sto takých popoludní. Už sa bojí, že ho vezmú ľudia v reč, že sa
do susedov chodí vše sám, vše so ženou najesť, napiť, dary odnášať.

Susedovci sú veľmi vďační, štedrí. Ak čo pošle Kôrrková kúpiť, dajú
darmo, za pol ceny, raz toľko, takže Kôrkovci už ani nechodia kupovať.

Kôrku a jeho ženu majú radi ako „neobyčajne" priateľských, dobrých,
milých ľudí. Počuť, že by ich mali za kmotrovcov volať, len sa nemôžu
ešte osmeliť ich osloviť a hútajú, či staršej neveste, či dcére, či
dočkať, až sa dievka vydá, lebo tú si najviac obľubujú... „Toť v jej
hábach bola na bále tam kdesi..."

A čím sa Kôrkovci viac odťahujú od hostín a darov, tým ich susedia viac
volajú, im z každej novinky pošlú a sú pyšní, že taký „predsa už len
pán, ako direktor v kase, a i ona pekná pani, a nejdú medzi pánov, ale
len vše po susedoch", a už najviac k nim. „Milí ľudia, tí Kôrkovci."
A hrdí sú menovite na to, že sa Kôrka nehanbí za svoj sedliacky rod, ani
za to, že jeho stará mať slúžila. „Čo by to už ani vravieť nemusel..."

Aký on, Kôrka, vďačný k nim dobrým slovom, tak oni mu dobrým vínom
a mastným jedlom. Vše príde domov, že mu je zle od trúnku. Už sa im
zaklial, že nepije, nebude; ale dokázali, že pánboh i trúnok na to
stvoril, aby ho ľudia „mierne užívali". Lebo že i Kristus Pán v Káne
Galilejskej atď...

Na fašiangy boli tri dni -- polosviatky. Kôrka sa tešil.

Chlapci fašiangovali po rodine alebo rodina u nich; ženy podobne; piekli
šišky a sa hostili. Vynukovali i Korkovú a mali plno rečí o tom, ktorej
sliepky už nesú, kedy začnú už husi, kedy tkať a čo a ako.

Ale Kôrkovci sú bohatí na trpezlivosť, lásku k dielu a k cieľu, pre
ktoré chodia do susedov.

Susedovci sú bohatší na majetky. Kôrka dočká v čítaní, v rozprávaní,
a nič tým čakaním nestratia; ale toľký statok na dvore, toľké zrno, krm
v poli nedočká, nedonesie úžitku, ak sa neopatrí.

Idú traja-štyria kamaráti domáceho mládenca. „Hoj, to bude pamätné
odpoludnie!" uteká Kôrka do susedov. Berie knižky, letí, číta pre mládež
súce, oduševňujúce veci, hrdinské verše o Jánošíkovi, poviedky... Trochu
počúvajú, potom sa potratia po jednom a dievčaťu sa v druhej izbe alebo
v záhrade, na podstení a kde zaliečajú. Všetci chcú veci lásky, nie
hrdinstva! Lásky, ale takej, o ktorej sa nevraví...

Mladé ženy! Tie už viažu deti, nemôžu odísť ako mládež. K tým sa!

Do týždňa zrobené, ako neprirovnávajúc, statok v stajni, v nedeľu na
poriadky: jedny do kostola, druhé variť, v domácnosti poriadiť. Ledva
stačia popoludní trochu si poískať, podriemať, vycifrovať seba i deti
a ísť k rodine, po meste, do kostola, na cintorín... A tie deti -- krik,
plač. Ani so ženami nie je možná iná, duševná práca.

„Bože, veď vy máte vychovať slovenskému národu nový podrast!" narieka
Kôrka a trasú sa mu úzkosťou žily v tele, rozbolí ho hlava od zúfalstva.

Chlapi šli vše do poľa úrodu pozerať, hájiť, vše ju ešte i v nedeľu
zberajú, alebo sa trápia, čo bude, ak dážď padne, ak mráz švihne
a pšenicu, jarec (a krásne sú ako múr!) búrka zotne...

Sviňa zdochla, kurčatá sa topia, sliepky v záhrade priesadu hrabú,
ovocie červač kazí, kravy na paprčky chorejú, jarmoky zavreli, koňovi
starý sluha z neopatrnosti železnými vidlami do venčeka pichol, tam je
denne šesť zlatých a treba koňa kúpiť, tento, čertvie, kedy stúpi na
nohu, potiahne...

Ozaj! Kôrka zná očkovať, štepiť. To znajú i susedovci. Ale Kôrka zná
recept na štepársky vosk. To už susedovci neznajú a kupujú ho draho od
pernikára. Ej, to je už niečo! Spravil im ho za tri funty a štepili
i chválili.

Prvôska-krava kope, ani pristúpiť. I ju bijú, vyväzujú -- nepomáha.

Kôrka! Kôrka! Dá mu pánboh vnuknutie, že on čítal kdesi nedávno, že
takej krave mokré vrece na kríže... Vydarilo sa. Sláva!

Už ich má! Chytí to za praktický, hospodársky koniec. A dá doniesť novín
slovenských, českých, knižiek hospodárskych. Číta -- smejú sa;
probujú -- nevydarí sa.

„Najlepšia skúsenosť," vypovie starý sentenciu a koniec -- knihám.

„A nebudeme vždy len čítať, trochu sa i zhovárajme." (To jest: porapocme
si ako straky... Čo sa stalo, čo v ulici, v meste nového a také
chýry -- a to sa Kôrkovi nechce. To sú klebety.)

Kôrka premyslí iné.

Synovia boli vojakmi, jeden ešte slúži. Teda vojenské otázky, poviedky,
a tak vyviesť názory o vojne a prečo sa ľudia zabíjajú...

O „otázkach" sa nedá hovoriť.

Lebo podľa nich, mudrcov, je vojna od boha ustanovená. „I deti, keď ich
je vraj dvoje v živote matky, sa bijú, nie by ľudia..." Rozprávky?
Zažili ich synovia viac a inakších, ako má Kôrka na papieri.

K deťom sa! Tie vše počúvajú Kôrku, vyvaľujú naň očká, že ich až hnať
musia k hydu dozerať. Ta im „Noviny malých", „Zorničku", rozprávky.

Pokukali obrázky -- a dosť. „Čítajte." Znajú čítať, ale nie po
slovensky. V meste sú len maďarské školy. Dvanásťročný chlapec ani kvôli
otcovi, nahovorenému Kôrkovci, nechcel ísť na slovenskú spoveď. Učil sa
to maďarsky. „A slovensky sa znovu nebudem!" vypovedal a ani hnúť s ním
nijakým vysvetľovaním, ktoré, ak by si pripustil, musel by sa učiť, a on
radšej -- poháňa.

„Dobré deti, tak sa berú do roboty -- až radosť," a starí vyratujú, čo
na ktoré už naložiť môžu.

Po roku sa starý sused zase spýtal Kôrku, ako ide banke. „Obstojne."

„No, veď sa ľudia naučia pomaly. A od peňazí ešte vše platia pol piata?"

„Hej, vše."

„No tak už donesiem i ja na próbu nejakú stovku. Veď azda len nepadne tá
banka, ako v meste počuť..."

A hrdý doniesol na druhý deň dve stovky.

Večer si dal zavolať Kôrku, aby mu na svedomie povedal, či sú mu peniaze
v tejto banke isté, že by on ešte i viac...

„To je dôvery, získanej do roka!" zlostil sa Kôrka. „Ale neustanem!"
Ponúkol knižky, noviny na predaj. Boháči, čo by nedali do roka desať
korún. Keď zaplatia, azda skorej budú zvedaví, za čo zaplatili.

„Vezmeme, čožeby nie! Nech mladí čítajú."

Vzali za štyri koruny a predplatili novinky.

Kôrka sa už tešil. Už obetovali na slovenčinu, budú čítať, prebudia sa
a budú osožné sebe i národu.

Sotva prišli tri-štyri čísla novín, dal si mestský kapitán zavolať
starého suseda:

„Čo to? Za pätnásť rokov mali ste pokoj s panslávskymi novinami,
a teraz, že ten pansláv prišiel sem bývať, dáte sa, rozumný človek,
pobalamutiť... A podpíšte..."

Starý sused, preľaknutý na smrť, podpísal sa, že novinky nechce,
a pochválil sa, že veď ich nečítali, že to už len, no, že nechceli
Kôrkovi vôľu zlomiť...

No, veď tak že je v poriadku. Že aby si dali pozor, lebo: „Veď toho čert
vezme i s jeho bankou už čochvíľa..." šepol starému do ucha čo
najdôvernejšie.

Kôrka do týždňa nemohol zo starého vysnovať, čo všetko mu na mestskom
dome pohovorili. Hneval sa, škrípal zubami, plakal.

Na tretí deň prišiel sused po dve stovky, že kúpil nejaký kúsok poľa.
A to nebola pravda.

Kôrkovci za dva týždne neboli u susedov a tí ich, čo sa raz stretli,
volali, im dohovárali, že či by sa azda pre tie novinky hnevali? Že veď
to nestojí za to.

„A keď sa nahnevám, just si ich dám nosiť. Čože mne, ktože mne kapitán?
Ja mám viac ako kapitán! Ja platím vyše troch stovák porcií... a on čo?"
stavia sa starý sused, zvlášte keď má v hlave.

Kôrka ho v tom povzbudzuje a starý si ešte vypije a potom už hovorí:

„Ale vrchnosti poddaný buď, syn môj; lebo vrchnosť je od boha, počujeme
neraz v kázni..."

Kôrka by mal sto chutí zapáliť kostol, v ktorom susedovci takýchto
svätých hlúpostí napočúvali. Starý mu však do mysle nevidí a pokračuje:
„Ale slúchať musíš... A kto zlú vrchnosť ustanovil, nech je za ňu pred
bohom zodpovedný..."

Malo by to Kôrkovcov potešiť. Ale keď oni do kostola nechodia a na takú
zodpovednosť neveria, nevládnym, je im iba smutno, nekonečne smutno...

# DOMOV!

Otec sedliačil ako všetci jeho predkovia.

„Ej, tvrdá, krvopotná je to robota a neisté požehnanie božie. To spáli
mráz, udrie suchota, padnú dažde -- z poľa nezvezieš, v humne
nenamlátiš. Spadne ti statok, nevládzeš poplatiť; spredajú ťa a si ako
na tej dlani..."

Takto vše premýšľal v kasárni na posteli fírer Ďurko Záhon, sedliacky
syn, ktorému do vojenčiny ani nenapadlo, že by mohol byť v živote niečím
inxším ako otec, brat a celá rodina kdesi na detvianskych lazoch.

Ale na vojenčine správal sa, ako mu kázali, a vedel čítať a písať a mal
čujnejšie uši, pochytil aj voľačo z maďarčiny, a tak po druhých
manévroch zostal kaprálom, a potom na jar fírerom.

Hodný chlapík: vysoký, strungastý, čierne fúziky, ostrá dlhá tvár,
netučná, vlasy ako havran, oči tmavé, slovom, pekný ako panenka, zdravý
ako orech. Vojak naoko strmý a vytrvalý ako z kremeňa; ale človek mäkký
ako dnes napečený chlieb. Všetci ho radi videli pre jeho dobrú, mäkkú
náturu.

Kamaráti-vojaci, takto v civile nesedliaci, prezývali ho predsa zo žartu
aspoň „Detvanom" a vše mu doniesli píšťalku a nahovárali ho „do
hajdúchov".

Vedel veru aj zaspievať pár sto „detvianskych" a tak od srdca, akoby sa
ich nebol ani učil, ale sám skladal.

Vše v nedeľu, keď si vyšli niekam na dedinu, Ďurko nesmel chýbať. Hotová
zábava, keď rozprával, čo vystrájajú chlapci na salaši a doma cez zimu.
„Od zeme" potrafil tak, že sa oficieri kapitán vše prišli prizrieť, keď
muštroval na to ostatných.

Čože je už kaprálovi, fírerovi? Extra šaty, baganče, rukavičky... má
síce zodpovednosť, ale „nerobí", a keď by aj mal, vie si poľahčiť.
Skorej mu letí myseľ na pletky, zábavky, ako úbohému regrútovi alebo len
takému...

Keď tak sadnúc si za stolík k poháru piva, cigaretľa medzi dvoma prsty
(ostatné ako keby salutoval) a sám po sebe pozrel sa -- nevidelo sa mu,
že by mal na jeseň zameniť extra baganče, nohavice, ktoré mu stáli ako
uliate, priliehavú, ba tesnú extra blúzu -- krpcami, halenou, čiapku
zamasteným klobúkom, a do tých mäkkých rúk mal chytiť pluh alebo hnojné
vidly.

Aj to posmešne „Detvan", čo znamená asi ako -- „ty zbojník", pri vojsku
ešte aj -- „ty somár", horšie ho mrzelo.

„A keby to gazdovstvo! Ale na majetku otcovom už zavalená dlžoba, teraz
vyplácať brata... nikdy k ničomu neprídeš... a máš mozoliť do smrti..."

„Aj Elena sa vydáva, a už aj tak čo ma po nej. To bolo, minulo sa."

Takto si vše, najmä keď si vypil, dumával Ďurko, ale nepopustil
myšlienku ani triezvy a chladne rozväzujúci: hľadať si po vojenčine iné,
ľahšie alebo aspoň výnosnejšie postavenie, ako bolo do vojenčiny. Načože
mu to pri gazdovstve bude, čo sa tam za tri roky naučil? Nevezme z toho
žiadneho osohu.

Že ako gazda má iba boha nad sebou, takto že pri čomkoľvek inšom bude
mať predstavačov ako vlasov na hlave -- to už boli dávno z neho na
vojenčine vybili. Ani nepomyslel.

Za žandára, amtsdínera?

Nie.

Železnicu chvália kamaráti-železničiari... Ako oni zarobia! Má plácu
a ešte od kilometra... Cez deň vyrobí dva dni...!

Aj ako si to má zadávať, ako čo konať, všetko mu už boli kamaráti neraz
rozpovedali.

Už aj otcovi písal, aj sám mu bol rozpovedať, a ten neodhováral ani
najmenej...

„Keď je tak, brat ťa vyplatí, živ sa, ako by ti ľahšie bolo."

Rozhodol sa. Pôjde k železnici.

A začal si konať, aby mu iste prišlo.

Vojenčinu odslúžil bez väčších trestov. Otec prešiel aj s ním, kým ešte
bol vojakom, s plným mešcom k notárovi, ten k slúžnemu, a potom to už
zadali. Majstrovi, inžinierovi zaniesla mať ešte naposledy
z gazdovstva -- po tri hrudky syra, oštiepky, prosili, hľadali prímluvu,
obdarúvali, a tak dostal sa Ďurko k železnici.

Keď sa z vojny mal vrátiť, dal si ušiť panské čierne šaty, proboval ich
a nepoznal sa. Mal krajčír roboty, kým ho presvedčil, že to a to tak
musí byť -- nohavice široké, kabát voľný, vesta vystrihnutá... len
retiazku prepiať.

Predsa, keď sa domov vracal, neobliekol ich, ale ani kroj, lež tak po
vojensky; baganče, panské nohavice aj vestu, ale na to vojenskú blúzu,
lebo golier a tvrdá nová košeľa drhla mu hrtan, omínala krk, a mašľu pod
hrdlo raz si nevedel, akú vybrať...

Bol pár dní doma, ale nikam sa neukazoval, aspoň nie v tých panských,
lebo by sa sám bol hanbil, ani psy by ho neboli poznali, nie strýc,
tetka a taká rodina.

„Len ta, ta skorej, tu zhorím od hanby," a len vše sám pre seba
a najbližšiu rodinu proboval nové šaty, zapínal goliere, uväzoval mašľu,
prečesával sa, fúzy krútil, aby to k hábam dobre stálo.

Vždy sa pritom vypotil. A vše len musel mať na sebe dačo vojenského, aby
to tú panštinu zakrylo pred ním samým...

Elena bývala na druhých lazoch; on za ňou nešiel, ona za ním tiež nie,
iba čo sa jednu nedeľu v kostole videli, ale nezhovárali sa. Hanbili sa
jeden druhého, a už jej bol dal vlastne výpoveď ešte v lete z vojny.

A potom tam je to už tak, že nebol by mládenec, aby nemal aspoň štyri
frajerky, tak už sa jej aj druhí zdali. A keď počula, že ide
k železnici -- ju aj tak by z domu nepustili, a ani by nešla, myslela
si. Také jej to bolo -- ako za chlapa sa obliecť -- prehodiť kroj, keď
ona má dvanásť opleciek vyšívaných iba na nedeľu, a do roboty, do
smútku...?! Už beztoho rok bude, čo chodník zarastá a zabúdajú... Vydať
sa je vydať, ale odvykávať! -- Nie je to, bože môj, chleba požičiavať...
A do mesta? Za takého popáneného...?

Pri železnici mal spočiatku Ďurko, teraz už Ďuri, všelijakú robotu, aj
to, aj to, na čo sa ukáže...

S domom sa úplne nerozlúčil, lebo nemal ešte výplatu, a na mastenie
kolies bolo treba vše syra, vše jahňa, oštiepok, masla... Odkázal otcovi
a mať lebo brat doniesli.

„Tvoj brat?"

„Môj"

„Aký Detvan!" posmievali sa mu vše na železnici, ale zase boli takí
z jeho rodu, čo to nevideli a zastali sa Ďuriho, keď bolo treba.

Predsa keď sa vše otec, mať pri jarmoku trafili a zašli aj na stanicu,
čo robí ich Ďurko, zhováral sa s nimi cez ohradu alebo ich odtiahol
a chladne, cez zuby. Oni si mysleli, že to už teraz musí tak byť, keď je
akoby v úrade. „Len aký je čierny. To ťa zle opierajú... Pošli si hore,
budeme zvárať na druhý týždeň..." Mrzelo mať, keď ho vše ani nemohla
poznať. Ale keď počula, koľko zarobí: štyridsať-štyridsaťpäť i päťdesiat
zlatých mesačne, netrápilo ju to tak, pomyslela si, že koľkoráz sú oni
zablatení, zahnojení a čo sa narobia, kým tridsaťštyridsať zlatých len
vidia...

„To by si sa, synku, už aj mohol oženiť na takú plácu... Či už máš dáku
kišasonku?"

„Aj sám na to myslím, aj by už bolo dačo. V meste je, bude sa vám veru
páčiť."

„A kdeže tam?" šeptom spýtala sa mať.

„U kráľovského notára."

„Dáka kuchárka? Len si takú, čo bude vedieť obriadiť, navariť, chleba
napiecť."

„Nie kuchárka, taká frajcimerka. Mladé dievča."

„A hodná? A odkiaľ? A má dačo?" atď. Vyspytovala sa mať a na piatok
hybaj po železnici tri stanice do mesta ponúkať maslo, oštiepky
a dopýtala sa na notára a tam zase, že ktorá sú to pani frajcimerka?

Bolo smiechu, keď sa jej Ďurkova mať dala do známosti. Dievča sa jej
hneď zapáčilo.

Dievča sa ale hanbilo za „mať", povedalo Ďurimu, a ten mater vyhrešil,
že „čo tam chceli? A keď ste ju videli, nemali ste sa jej vydávať za
svokru, keď ste takáto z Detvy. Vy neviete, ako to pri pánoch ide."

„Neviem, neviem, syn môj, ale ja som jej nič zlého, len pekne..."
vyhovárala sa mať a cítila, že zhrešila. Veď šla budúcu nevestu pozerať,
keď ešte nebolo nič isté.

Ďuri bol už bremzerom, aj sa zanedlho oženil. Vzal frajcimerku, bábinu
dcéru z Horehronia, z mestečka, sedemnásťročné, mladé, pekné, biele
dievča, súce na obrázok, ale spanštené a do domácnosti nespôsobné; nie
zlé, ale trocha ľahké, po dedinsky -- pochabé.

Nie chleba napiecť, ale ani oprať, ani navariť...

Izby riadiť, to hej, čo by aj štyri boli mali.

Ale natoľko nestačilo zase a bola im dosť jedna kuchyňa, komôrka
a dreváreň. V meste už aj to stojí okolo stodvadsať zlatých ročne.

Musela byť hneď aj slúžka, čo Ďurimu obed na železnicu nosievala.
A mašinu na šitie jej kúpil, a svadba, veľké hostiny -- padla na to
polovička výplaty z rodičovského.

Ozaj, na svadbe to vám bolo všelijak.

Prišiel otec, mať, brat so ženou, krstný otec so ženou, tetka... z jeho
strany; z jej strany všetka popanštená rodina a kamaráti zo železnice.
Nuž bolo vám to rečí, ukazovania, šuškania a vše chceli spievať po
maďarsky, tí zase spočiatku ostýchave, keď sa ale popili, poď po
detvianskych a ešte zbojníckych:

*„Keď ma žandár viedol detvianskou ulicou,*

*veď som si zakrýval (: oči kabanicou:)" atď.*

Bolo dosť aj „čušte!" aj „čože?" a iba starejšiemu a Ďurkovi čo ďakovať,
že sa to ešte pri tichosti skončilo.

Mladí Záhonovci opatrovali sa dobre. Mladá pani, keď si so slúžkou
poriadila, navarila, mala pokoj. Mohla zájsť k pani A... lebo B... alebo
sadla k mašine a dačo šila, hľadela von oknom. Šlo z roka na rok,
nejavili sa deti...

Záhonovci groša nežiadali, a práve preto žili si slobodne, hojne, len
nič neodložili. Iba čo ešte pol štvrtej stovky mali u brata ako druhú
polovičku z výplaty, od nej im dával sedem od sta... Tie boli ešte
nepohnute...

A tak žili z roka na rok, vždy ako prvý rok. Na závidenie.

Záhonka si zvykla, keď ju mladé panie alebo mužovi kamaráti doberali, že
jej dajú za „svoje" aj po dvoje. Že načo sú im? Že teraz im je hej! Že
keď sa začnú deti, to ako keby vrece rozviazal, a trápenie... Že ešte
majú dosť času deti mať...

Tak sa im minulo veselo, v zdraví a bez starostí, trápenia šesť rokov.
Radi sa videli, núdze nepocítili.

Medzitým zomrela bola mať, boli na pohrebe, aj takto si v lete vše vyšli
na jeden-dva dni k rodine na lazy. Žena tam, pravda, nemohla ani
vydržať, lebo jej bolo nečisto, smrad, vraj „stará bryndza". Ani najesť
sa nemohla. Kto je nie zvyknutý, vidí aj o Vianociach muchu v kapuste,
hoc to bude aj čierne korenie. Otec zostarel, bratova rodina sa
rozmnožila a boli si aj trocha cudzí, nedôverní a mysleli si, že tamtí
budú od nich pýtať za kvartiel, za jedlo. Viacej by boli šli k jej
rodine; tá bola síce panská, ale zase chudobná a ďaleko. Žili v meste,
nestarajúc sa o nikoho a o nič, len tak do sveta a sebe k pohodliu
a potešeniu.

Načo opisovať obšírne tých šesť či sedem rokov, čo tak vo dvojici
a spokojní s dňom prežili? Bez detí, čo tam môže byť zaujímavého? Čo
pekného, ak nežijú iným cieľom, len aby sa dobre najedli, vyspali a na
druhý deň zase tak, a vše sa ide muž zabaviť s kamarátmi, vše žena so
známymi a susedkami, a vše spolu na muziku, bál železničiarsky, alebo ak
je dáka komédia, jarmok v meste...

Tak by boli prežili do smrti, a ja by som už mohol rozprávku skončiť.

Lenže! -- Nielen tak pre doterajšie som začal písať ako kvôli tomu, čo
bude nasledovať.

•••

Zle sa dlho nerobí. Ďuri bol bremzerom a siedmy rok v treskúcej
zime -- šibovali -- zoskočil vypiť si pol deci borovičky, aby ho
zahrialo; bol už celý skrehnutý. Kúpil si aj safaládku, aj žemľu,
popchal to do kožucha a utekal na svoje miesto. Ako áno, ako nie, taký
mu razom závrat do hlavy prišiel, že spadol medzi vagóny. Nerozmliaždilo
ho celého, ale odtrhlo mu pravú ruku za päsťou a ľavú zlomilo vyše lakťa
v hrubom mase, že až kosti prešli cez kožu.

Už ti dalo, Ďurko môj!

Zbohom, ľahký, dobrý život! Čo bude ďalej?

Nedal sa zaviesť do špitála, ale domov. Chodili doktori, aj od
železnice, aj druhí z mesta, obväzovali, rezali, ale nič nepomohlo.

„Preboha, len nie ruku odrezať!" prosili aj so ženou doktorov, keď títo
vyslovili, že bude treba aj ľavú ruku odrezať. Pravej už nemá, akože
bude? V ruke už bolo otrávenie. Bola zapálená ako oheň, zapuchnutá ako
krhla... Zbierala sa. Horúčosť veľká, na ranu nestačili ľad prikladať,
Ďurko už fantazíroval. Komandoval ako pri vojsku, detvianske pesničky
začínal, hoj, moja kornútka, na ovce vyvolával, železničné signály
rectoval.

Na štvrtý deň oznámili doktori, že musí sa odňať aj druhá ruka, lebo do
rána je otrava v pleci, a Ďurkovi nikto viac nespomôže.

Svet radil Tonke, „aby si rozmyslela, aký to bude život s takým mužom
bez rúk", a za hodinu a čím skorej sa mala rozhodnúť, či mu dajú
zomrieť, a či budú aj druhú ruku píliť, čo je však tiež nie isté, že by
už potom so životom vyviazol z nebezpečenstva. Doktori tiež zjavne boli,
berúc do ohľadu okolnosti, beznádejnosť -- za smrť Ďurkovu. Tonka
nepočúvala na svet, bez rozmýšľania hodila sa pred doktorom na kolená
a spínala ruky, že len radšej odrezať, a čo jej akým žobrákom ostane,
ako mu dať zomrieť.

Ďurko vyzdravel.

Kým ležal, opatrovala ho Tonka verne, ani nepomyslela, že nemá rúk a že
nielen teraz, kým leží, ale do smrti bude ho musieť kŕmiť, obliekať
a všetko, k čomu sú ruky treba. Bývať niekde musia, šatiť sa musia, jesť
sa chce... Ten istý dobrý svet potešoval ju zase, že mu dajú takú mašinu
ako ruky a že bude dobre. Aj mu dali, ale neboli to ruky... ešte
zavádzali.

A teraz prišla len otázka: ako, z čoho budú žiť? V chorobe na to
nepomysleli.

Chodia, chodia od dvier do dvier, a železnica -- ani akoby ho už nebolo.
Ani počuť. Že ho videli pol deci borovičky piť a že sám si je vina...
Dal ju na právo. Po dlhom naťahovaní sa prisúdili mu stálu službu, akú
je schopný zastávať, a to bol nočný dozor nad uhlím za štyriadvadsať
zlatých mesačne.

Vyžijú z toho, mysleli si spočiatku, a keď vše chýbalo, pýtali
z výplaty, z ktorých tristopäťdesiat zlatých nebolo však už iba
stoosemdesiat, lebo zaplatili druhému doktorovi, potom za lieky, za
umelé ruky a aj z nich v chorobe žili...

Trvali tak do roka a boli by mohli aj ďalej, keby sa Tonka bola
uskromnila a prichytila práce ako druhé ženy, on keby zase nebol mal
celé dni aj noci slobodný čcas, lebo nikto ho nedozeral, a tak mal kedy
hore-dolu chodiť, zahovárať sa a nazrieť aj do krčmy, cigaretle fajčiť
a ráno a v noci od uhlia zájsť na kalištek, lebo s tými dvoma kýptikmi
pohárik predsa naučil sa k ústam nadniesť.

Bez roboty hľadá človek iné ukrátenie času, obyčajne zlo. Kamaráti akoby
ž ľútosti tiež ho vše volali na kalištek trúnku, pohár piva.

Ako si predtým spokojne a povedal bych v hojnosti žili, tak teraz vklzlo
sa vše nedorozumenie, počalo nedochodiť, i Ďurko vše prišiel pod forgom
domov a na prvého nedonášal ak šestnásť-osemnásť zlatých.

Vzali si druhý, lacnejší kvartieľ, ale aj na ten museli doplácať
z hotového, aj pri sviatkoch, nevediac zabudnúť na staré časy, vše
strovili z výplaty ešte aj na trúnok, na jedlo a šaty, viac ešte pre ňu
ako pre Ďurka.

Po roku, aj už prv, žena celkom zunovala muža obchodiť a riadiť ho, ako
to malé dieťa od najmenšej veci, a keď jej on za to nedával dostatočnú
náhradu v pohodlí a hojnosti.

Počala, darmo je, okolo neho plačom, potom „počkajom", nevďačné,
trhaním, mykaním a zlosťou.

Ďurko upadol na duchu, zostával dva-tri týždne nepreoblečený, dva-tri
dni neumytý, ale tým častejšie býval v hostinci. Nikto mu to za zlé
nemal, ba uznával svet, že „musí piť".

Keď si vypil, poplakal si pred kamarátmi, ponosoval sa na ženu, jedni
uznali jemu, druhí jej...

„Ach, prečo ma radšej naraz neroztrhalo...?" zúfal si po čase Ďurko.

„Ba nemala som orodovať za teba u doktorov a mohla som nemať takéto
trápenie s tebou a biedu. Bola by som šla do služby a mohlo mi byť..."
podohadovali sa často, keď Ďurko málo pláce donášal a žena nevedela, či
to má byť za kvartieľ, či za mlieko, mäso, či na šaty, či na čo?

Ďurko jej nikdy nepovedal mrcha slova, voľkal jej, uznával jej
veľkodušnosť v chorobe a oprávnený hnev a žiaľ teraz. Keď sa hneval,
hneval sa len sám na seba, na svoje nešťastie, hľadel, ako by ľahšie
vyšli, ako by poľahčil žene, aspoň kým sa dá. Ale stroviť päť-šesť
zlatých mesačne stalo sa mu druhou náturou. Brat im poslal zemiaky, vše
hrudku syra doniesol staručký otec, masielca, ale tiež nemali zbytkom,
a Tonka predsa by bola žiadala, aby dávali, že „však vidia, aký je".

Išli by na dedinu, zamýšľal Ďurko, ale ako? Tam lacnejší život, ale
tvrdá, znojná práca atď., a on by ak ovce pásť mohol, inšie nie. Ale
žena či pôjde? Ani počuť. Že radšej sa do vody hodí.

Veď mu vyhodila na oči, že „hádam si len bol opitý..." Ďurko, hlboko
urazený, stal sa proti nej mlčanlivým, nedôverčivým. A ona o jeho lásku
nestála už. (Výplata už bola do grajciara strovená.) Keby bola vedela
šiť, prať, bola by aj ona voľačo zarobila a nebola by upadla...

Takto trafilo sa jej izbu riadiť slobodnému úradníkovi pri meste a potom
aj druhú, ale to po tri zlaté mesačne nevydalo mnoho.

Ba hej.

Časom prestala žena šomrať, donášala domov obnosené šaíy mužovi, vrátili
sa od 1. mája do starého kvartieľa, počali žiť ako predtým a Tonka vždy
mala peniaze.

„Za čo ty toto máš?"

„Pridali mi zlatovku, aj som sviatkovô dostala," keď doniesla rumu,
čaju, cukríky...

V starej biede bola sa aj Tonka trochu ošúchala, či na šate, či v tvári.
Teraz zase začala sa nosiť, ako kým Ďurko obe ruky mal, plácu donášal:
štyridsať-päťdesiat zlatých mesačne.

Bolo mu to podozrivé, žena neskoro chodila, bola málovravná, plachá, ani
do očí sa mu nevedela úprimne pozrieť ako prv.

„Žena, či my neprejedáme, neprepíjame našu statočnosť?" Túlil sa k nej
so slzami v očiach, keď ho aj starí kamaráti v domnení utvrdzovali, ba
mu donášali. A ešte susedy, ženy...

Nahnevala sa a hnevala sa dva týždne a plakala, že to má za jej dobrotu.
Odprosoval ju, nechcela mu to vraj do smrti odpustiť, a s veľkými
výčitkami oborila sa naň, že keby i tak bolo... že od hladu pes psa
žerie; tak on len prosil, že nikdy jej viac, že ho to len nahuckali.

Zmierili sa a žili začas ticho.

Ale Tonka už bola na ceste úpadku, oboznámila sa aj s druhým starým
mládencom, notárom, čo ho obsluhovala, nosila domov ešte viac. (Dávali
jej, aj brala už.) A chcela vziať mužovi slúžku. Aspoň mu to navrhla.

Ďurko neprijal a od ženy odišiel. Domov nechodil už ani každý týždeň,
spával na stanici po kútoch, v strojární; ak mu jesť doniesla, dobre, ak
nie, vypil si dva deci a bol na tom.

Kamaráti mu už isté dôkazy donášali o nevernosti ženinej, podpaľovali
ho, čo by oni v tom páde urobili, ako by ju ktorý usmrcoval,
a vynachádzali spôsoby, ako ktorý by bol strašnejší alebo vtipnejší.

Druhí zase medzi sebou rozprávali, že ju on vohnal do tohoto... alebo
aspoň jeho nešťastie.

Ďurko to nemohol už zniesť a rozmýšľal, čo by urobil, ako by ušiel
posmievačnému svetu, aj samej hanbe.

„Domov na lazy!" letelo mu mysľou. Ale... ani za honelníka nie je súci,
veď dojiť, košiar preložiť nemohol by.

Akoby bol ohluchol, oslepol a v hlave akoby mal hlinu, a len ho tlačí,
tlačí na temä a nedá mu nič určitého premyslieť. Zmámiť sa z toho sveta,
a či podniknúť ten boj so životom znovu?

Prečo sa on tej hanby dožil? A keď -- čo si počať? Ak bol triezvy,
chodil ako zabitý, ak bol opitý, plakával pred kamarátmi hlasne a domov
sa ani neukázal. V krčme, v smrade a kriku, medzi najhoršími povaľačmi,
tam našiel útulok, a vše sa opil, vše sa zaťal a nevzal ani do úst...
Ale ešte ho aj tam dráždili, že teraz, čo on doma nenocúva, bojí sa aj
žena a ide...

•••

Prišiel raz večer k žene a plačom ju tými kýpťami chcel objímať,
bozkávať. Predložil jej, aby sa hriechu zbavili a šli na dedinu; ale ona
ani počuť. Aby si šiel, ona pôjde do služby. Znovu a znovu jej tú vec
predkladal -- nie a nie. Ona nejde ani „za tvoju dedinu" z mesta. Čo
robiť? Odprosil ju do troch vrhov, že nešťastie, a nie jeho vina dohnala
ho do takého života, aký teraz žije, a do akého vrútil aj ju. Aby mu
odpustila, ak to

prňho urobila a z biedy. Jej je na vôli, on ale že nechce ďalej tak žiť,
a počal zo seba zhadzovať cudzie šaty...

Ale ona, že je hádam opitý, chladne ho odbila, zlostne prepustila...
ačkoľvek tá zlosť nebola taká celkom naturálna, lebo jej pri jeho
slovách čosi v prsiach pišťalo, akoby ju had bol uštipol...

Ďurko Záhon ešte nocou, ač mohol tri stanice ísť po železnici, vybral sa
peši na svoje lazy...

Má pevný úmysel: čo ako po biede sa tam živiť a čakať ženu, že príde za
ním aspoň v duchu poznaní zla a zošklivení si hriechu...

# UMREL TOMÁŠIK

Je štvrtok, trhový deň vo veľkom dolnozemskom slovenskom meste.

Predavači a kupci zaplnia celé námestie; v priechodoch ulíc, na asfalte
zastávajú, že človeku, ponáhľajúcemu sa za dákou povinnosťou, až
prekážajú. Hlavne okolo obecného bubnára zbíja sa sveta na stá, v zimný
čas na tisíce. Pomedzi svet tmolia sa židia-kupci, a kým sa bubnár
ohlási, rozpráva si svet o cenách obilia. Jedni sa škrabú, že lacno
predali pred týždňom, druhí sa jednajú, tretí (a týchto je najviac) by
dali lacnejšie, len by bolo čo predať.

Tu sa pretriasajú medzitým obecné, cirkevné, rodinné záležitosti, až
razom tramtaratatam dá signál bubnár, kruh vôkol neho sa zúži a svet
zatíchne, aby vypočúval, kde koho predávajú, komu sa prasa, teľa
stratilo, po čom je kde mäso z dorezaného statku atď.

V tom velikánskom klbku národa hýbe sa len kde-tu jeden-druhý, ktorého
tie veci nezaujímajú. Tak i ja. Toho mäsa sme si už doniesli, kupovať
niet za čo, predávať niet čo, nuž pretisnem sa svetom, bije osem hodín,
idem do úradu. Dnes bude tuhý deň! Je po Hromniciach, svet si už vy
trovil komôrky, ide tuho o nové pôžičky...

Pretisnem sa. A tu na rohu kostola ako ja, tak nedbá o bubnára ešte
jeden človek; starý Tomášik, vysoký, suchý päťdesiatpäť-šesťdesiatročný
chlap, v lete kresár, v zime predavač... Predavač slovenského slova! To
je radosť v dnešné časy! Bože, koľkí sa hanbia, boja i len povedať to
slovo slovenčina, a tento to tlačené verejne na námestí predáva! Ba
horké vaše predáva! Dá za to, za čo kto chce, i niže ceny, veď platiť...
A predsa nepredá hocičo. Večer došiel zo starodávnej svojej krčmičky, už
bolo osem hodín, preniesol sponad stola lampu nad posteľ, zapálil si do
fajky, ľahol a čítal, čítal. Už bolo po polnoci, keď v lampe nad hlavou
vyšiel olej a starý Tomášik musel odložiť knižku. Zašomral žene, že málo
oleja, ale tá mu len slovo, že ešte menej peňazí, a on porozumel. Predsa
večer za večerom, ak len nedá niekto dáku robotu, žena, deti, ticho!
Otec budú čítať. V nedeľu dôjdu odrastenejšie dcéry zo služby na
návštevu, otcovi došli nové knižky, čítajú všetci. Zídu sa susedia
a nasmejú, naplaču sa i nadriemu dosť...

Tak starý Tomášik vie všetko, čo predáva, ako len tí trnavskí
pesničkári, ktorí, ak za dva grajciare kúpiš dáku pútnickú pieseň,
naučia ťa ju hneď aj spievať. Starý Tomášik ti tiež všetko rozpovie, čo
je v knižke, a potom kúpiš, ak ti je dosť veselé, ak nie, má aj
smutné... Ak sa ti predsa nepáči, i vrátiť mu môžeš. Z týchto príčin je
jeho tovar poväčšine zafúľaný; ale to je vraj dobrá knižka, ktorá je
hodne zababraná (len nech je nie porciová).

Starý Tomášik je dotyčné spania -- panský človek: rád býva dlho do noci
hore a ráno si pospí... Ale tej zimy je nejaký nanič. Nemôže vôbec
spávať, zadúša ho, slabne. Bol už aj u doktora, a ten mu povedal, že už
dozrieva pre hrob. Premáha sa však. Trúnok mal vždy rád, teraz ho ten
drží.

I dnes vstal zavčasu, povyberal, poprezeral tovar, uložil do kufríka
a naložil na fúrik; na to dve kozičky -- nôžky a dve doštičky -- to celý
krám. Okrútil okolo hrdla eerveno-zelený šál, zapálil do nerozlučnej
svojej vrčkavej fajočky a pošiel s fúrikom na námestie. Koliesko na
fúriku pišťalo ako desať myší. Idúc popred známy uhol, pomyslel si, že
koliesko piští, ruky od mrazu oziaba, hrdlo vyschlo, dohánu v mechúre
málo -- vojde do krčmičky a kúpi dohánu. Toľko grajciarov ešte má. A veď
dačo utŕži, donesie. Na konto a pri tej príležitosti, aby nemusel dva
razy chodiť, vyoblizuje pol deci terkeličky. Dobrá medecína! Aj zohreje,
aj fajka sa na ňu sladšie. A do poludnia sa dosť nástojí na námestí.
„Svetu je knižky kupovať aj tak posledná vec," myslí si a nevraví nič,
len si ešte stopne, že veď stačí. On vôbec nerád veľa hovorí, a kým
nemusí, neozve sa. Zvláštna vec: tak veľa číta, a málo rozpráva. I to
nie tak, ako druhí v meste. Má svoju reč z kníh, a keď má v hlave,
hovorí biblicky, ako je v Písme svätom. Ťažko sa vyslovuje, a tak je nie
dáky obľúbený besedník. Vie o tom a dá druhým hovoriť.

I teraz -- ako v krčme, stavia sa i druhí -- počúva ich reči, a hoci
vyšiel z domu, ešte sa len -- ako v zime -- dnilo, je už osem hodín, kým
s obchodom dôjde na svoje stanovište. A nedbajúc na bubnára, pomaly, ako
starý človek, postaví dve kozičky, na to dve doštičky a rozkladá po nich
z kufríka knižočky.

„Čože máte nového, báťa Tomášik?" spytujem sa ho.

„Ten váš Ženský zákon chcú baby, akoby ho darmo dával," odpovie krátko,
mrdnúc plecom.

„Vy mi lichotíte," hovorím a myslím si: Šťastný názov knižočky ju
predáva. „A kalendárov máte ešte veľa?"

„Míňajú sa aj tie. Martinský, Týždenníkov sa už minuli; ešte mám
voľaktorý Tranovský..."

„Dávate ich teraz už lacnejšie?"

„Aba! Práve drahšie. Dosť bolo lacnoty, kým som tie maďarónske vytisol.
Z Pešti. Veď vám žid chcel konkurovať so mnou. Ale ja poď z dom' do
domu, kde som myslel a dal aj niže ceny, ako mňa stáli. Ej, fene tebe
židovskú... Teraz už kto príde kalendár dovedať, tomu ho už lebo deti
rozdriapali, lebo sa mu stratil, a keď chceš mať -- zaplať."

Medzitým prezerám jeho výklad. Má okrem kalendárov spevníčky svetské
i kostolné, pohrebné a kdejaké pre ľud vydané povesti malé i veľké,
a egyptské snáre tiež nechybia. Skromný výklad. Všetko hádam za
dvadsať-tridsať korún, a predsa aké mi je to všetko, a zvlášte tu, na
tejto dolnozemskej púšti, milé!

Prišlo dievča kúpiť si „za šesť grajciarov pesničiek a za šesť
princeznú". Prídu dovedať také veci, čo by to ani nepomyslel: lekárske
knihy, zákony, a Tomášik objedná, čo komu načim, akú len kto dovedá
knižku... Vie o každej, alebo hovorí, že ju aspoň „v rukách mal", už či
je pravda alebo nie, a odporúča „druhú, lepšiu..." Po mene pozná
všetkých slovenských spisovateľov, a čo mu od nich do ruky prišlo,
všetko prečítal. Je povedomý Slovák, horlivec, ale chudobný, nevládny.
Chudobný, že ani daň zaplatiť nevládze, a preto pre hanbu nejde radšej
ani do kostola. No i to mu odpúšťa a má ho rado celé okolie. Veď nemôže
vraj byť vo všetkom každý človek dokonalý, tak súdia susedia
a priatelia. On dosť, že knižky predáva.

Dopoludnia utŕži dve-tri koruny, niekedy ani toľko, vše i viac. Na
poludnie spakuje do kufríka, naloží na fúrik a voľne, pomaly odchádza
popri známom uhle. Vojde porátať si. Lebo má plnú knižku značiek, čo kde
je dlžen, odkiaľ čo objednal, kde mu koľko percent dali a kde by bolo
treba dačo aspoň na zastretie očú poslať. Poráta si, čo predal, čo
zarobil a z ľudskej slabosti, uzimený, vysmädnutý, dá si naliať do
skleničky, i druhej, i tretej, a keď sa trafí dobrý človek, zamešká sa
s ním i do poludnia, do večera... Tam je zárobok! Tu dlžoba.

Prichodia listy, otázky, či mu možno zveriť pár korún. Možno, odpovie
každý horlivý Slovák. Či má dačo, či by sa oddalo to žalovať, spytujú
sa. Má chalúpku, ale píše sa: „Nemá, iba ten kufrík s tými knižkami
a slovenskú dušu v tele," odpovie zase každý Slovák. A keď ho cudzí
zradí, príde a popýta, napíšeme, aby mu čakali a deťom nevzali tú
striešku sponad hlavy, a Slováci, dobráci, stratia pri ňom, ale
čakajú...

Večer opitý tiahne domov, prevaľujúc kufrík, ktorý, na to navyknutý,
nikdy ešte nevypadol. Alebo keď je zle, odvedú ho žena, deti.

No on, po starom zvyku, i vtedy berie knižku a číta, číta, až zaspí...

V chyži zima, deti v službe, žena chorá... A rady ho vidia, ľúbia si
múdreho otca svojho, odpúšťajú mu tú vinu, za ktorú už vari ani nemôže,
a hrdé sú naňho! Lebo tak čítať, tak zabávať celú štvrť mesta vie iba
ich otec!

Aj mne bol milý, či opitý, či triezvy. A keď pomyslím, koľko on -- hoci
knižkami, za ktoré dlžní zostali mu ľudia a hlavne on
vydavateľom -- národa prebudil, od pijatiky odtiahol, zošľachtil,
synovsky vďačne stískal som mu a stisol by som mu ruku i teraz, keby
nedelili nás dve veci: diaľka a -- ako mi píšu -- smrť, ktorá snáď
oslobodila starého Tomášika od všelijakých bied a nedostatkov, krehkosti
a chýb ľudských, no ktorá i v osihotenom dolnozemskom slovenskom
meste -- zasypala studničku šľachetnej zábavky, vzdelania a slovenčiny.

Miesto starého Tomášika, slovenskí nakladatelia, majte vedomie, že
zaplatí vám to národ, ktorý starý Tomášik vašimi knihami budil. Prajte
mu pokoja, nehľaďte na krehkosti ľudské. I kňaz sa vraj pomýli. Nuž a on
bol kňazom slovenskej myšlienky... Ja oltár jeho, na ktorom národu
slúžil, tie dve kozičky a dve doštičky, keby som bol direktorom múzea,
dal by som preniesť do najpoprednejšej siene a na miestečko, na ktorom
za dvadsať-tridsať rokov stával jeho šiatrik, rád by som postavil
nástupcu alebo aspoň tabuľku s nápisom: „Tu predával Tomášik za tridsať
rokov slovenské knižky".

# VYPADLI Z HNIEZDA

Konečne je tu máj! Všetko chvatom ožíva. Pre oneskorenú jar z noci na
ráno rozväzuje sa mladý, nový život prírody... Iba z našej strechy, pod
ktorou cez dlhú, bárs chladnú zimu oddúvali sa vrabce, vypadol z hniezda
práve včera mladý vrabčík a do rána skrahol... Tak mi ho bolo ľúto, že
už teraz, keď by mu tak ľahko, veselo bolo žiť -- skonal. Chudák.

Je podvečer. Čítam si knihu Oskára Jásziho; knihu silných, v ktorej niet
umierania, niet smrti malých, ak sa len veľkým dobrovoľne nepoddávajú...
Krásna, poučná kniha, dľa ktorej i ja úfam sa životu celého slovenského
národa...!

Šerí sa, odkladám knihu, dumám a hľadím do okna. Vrznú vrátka. „Ktosi ma
ide vyrušiť z nálady."

Popred okno pretiahne sa ženská... Známa, s tým istým tkaným červeným
batôžkom, čo v jeseni... Pobelená ako vápno tvár... Ona je. Akože to
bolo? Hej. Bola púť na kalvárii, ale nevydarila sa cele. Razom sa
schladilo, spadol prudký dážď a pútnikov rozohnalo. Pobežali domov na
dediny. Z týchto pútnikov uchýlila sa pod moju strechu dievčička bledej
tváre, zaprášených šiat, s červeným batôžkom...

„Poď dnu, kým dážď prestane. Poď," -- volá ju moja žena.

„Danke," odpovie šepmo a -- nemecky.

„Skadeže si?" zarazí sa žena, vidiac kroj slovenský, a reč -- nemecká.

„Z Korytoviec."

„My máme odtiaľ slúžku. Poď si oddýchnuť. Naša Marca bude ti rada..."

„Ešte ďaleko domov..."

„A na nohách si tu, či na voze?"

„Na nohách."

„To nedôjdeš dnes domov. Veď sú to dve hodiny. „Poď dnu," a šla jej
v ústrety. Nechutne vošla. Hanblivá, ponížená dievčička, asi
osemnásť-dvadsaťročná, nezhovorčivá, ostýchavá, bledá..."

Posadili sme ju. „Marca! Poď sem, tu máš krajanku!"

Zvítali sa dievčatá tichým, smutným úsmevom a vošli do kuchyne...
I nepočuť nijakých rečí... Po večeri vošli sme aj my, lebo ma žena
upozornila, že je to nejaké choré dievčatko, a čo zvláštne, doniesla mi
od Marce chýr, že dievča bolo už aj mníškou vo Viedni a -- sa vrátilo.

Dievča prenocovalo a ráno odišlo.

Niečo o svojom živote mi povedalo a za ostatným šiel som sám.

Na Slovensku sú dediny, z ktorých rodičia najradšej dávajú učiť svojich
synkov za kňazov a vynaložia na nich celé majetky. Dievčatá radi
posielajú za mníšky.

Toto chytilo aj Haničku Kovalovie, našu bledú dievčičku. Má strýčka
veľmi pobožného pútničkára, ktorý pomohol už vari šiestim devám z rodiny
do kláštorov -- za mníšky. Haničke sa to tiež zapáčilo, keď prišla
s púťou do Trnavy a zvítala sa tam s mníškami z rodinky. Doma videla,
ako sa mať s toľkými deťmi trápi, biedi, „aby som sa to aj ja tak mala,
radšej nežiť..." pomyslela, a iba keď povie, že ona by rada za nehodnú
nevestu Krista, a prosila si, pýtala peniažky, ktoré tam doniesť musí.
Vari dve stovky. Drhla, robila, sporila, a čo chýbalo, požičali si
a dali jej rodičia, a tak posla za mníšku...

Bola tam za jedenásť mesiacov, a vrátila sa. Nie že by sa jej to bolo
tam znevidelo, ale ochorela, bola v špitáli a aj odtiaľ poslali ju
domov.

Ako jej tam bolo dobre! Mohla sa modliť celý deň i noc, nemusela sa
starať, čo bude jesť, kde spať, čo oblečie... „Ale aj tam lepšie predsa
len tej učenej a takej, ktorá od mala tam rastie a zostane..."
vyrozumela Hanička. „Takáto si to musí hrdo zaslúžiť..."

I tak, ako jej, bože, ľúto bolo za tou mníšskou šatou, ako plakala za
ňou! Jej práca bola: prať, hladiť, dlážky, okná umývať, slovom, slúžiť.
Robila vďačne. Veď to ako doma. Ešte i v kláštorskej záhrade tak kopali
mníšky ako ona, sťaby len doma s materou... „Tam kdesi som ochorela,
prechladla.

Tam vo dne v noci sú pootvárané okná, cúg, z toho som sa pochorela."

Dali ju do špitála, a keď jej nebolo lepšie, poslali ju domov, aby šla
„na luft", a potom aby prišla zas, prijmú ju vďačne. Lebo ju tam „bárs
radi mali", chválila si.

Doma otec sa nazlostil, dievčaťu nakričal, že šla peniaze, zdravie
zmárniť, a teraz mu prišla na krk a detí ešte štvoro doma, i malé sú.
Mať zaplakala, ale len potajme, lebo otec nemohol obmäknúť, keďže dievča
by sa bolo dobre aj doma zišlo a len sa driapalo „tam", a teraz hneď,
cestou zmorené, obľahlo a za pár týždňov nemohlo do roboty, ba zdržovalo
aj iných.

„A šlo tam ako ruža, pekné, zdravé..."

„Tam mi dieťa zjedli. Ja, že už čo tam! A ono robota horšia ako doma,"
dudral vše. Dievča sa zviechalo a pošlo robiť. Bola jar. Teraz rok
práve.

V poli robota. Hanka vzala motyku, ale akási je ťažká... rýľ, takže...
„Čo je to s tebou, Hanička moja biela...? Nechaj, nevládzeš," povoľovala
mať. „Inšie, ľahšiu robotu ti nájsť..."

U mníšok naučila sa Hanka voľačo na mašine šiť. Kúpila jej teda mať na
splátky mašinu. Dievča šilo cez leto pekné, novotné kabátiky, háby
dedinským dievkam, ženám. Zarobí deň po deň a otec je lepší, keď peniaze
nasilu mu tisne mať do ruky, ale keď na dcéru pozrie, zájde mu dušu
žiaľ: „Za drahé peniaze si sa tomu naučila, keď si pritom o zdravie
prišla," a prijme z Hankiných, len keď iných niet...

„Otec, aj doma môžeš prechorieť," bráni sa Hanka.

„Hej, ale suchoty... ktože to u nás chyruje? Za desať rokov jeden-dvaja
ľudia ak na ne zomrú... To je isté, že si ich tam dostala. Veď sama
vravíš. Ale len ty," -- obracia sa k žene -- „ty... teba som nemal
počúvať... Ale modlikala si za ňu: Pusť ju, keď má povolanie, daj jej,
budeme mať väčšiu milosť u boha..."

Haničke bolo rovnako cez leto; bola slabá, ale šila, zarobila.

V dedine mala chýr a úctu. Začas, kým mala ešte mocnejší hlas a ju
nezadúšalo, predspevovala aj ruženec v kostole. Tak ju poctili ženy.
„Ona bola mníška, ona ešte bude mníška, jej to patrí prvej." Petráňovie
nevesta sa aj hnevala, že jej úrad bez viny odobrali; ale potom Haničku
zadúšal kašeľ, začala pľuť

krv a teraz od jesene už zase Petránka sa predmodlieva, a ešte
horlivejšie ako driev, lebo sa naučila od Haničky-mníšky.

Hanka vybrala sa v jeseni do mesta na púť na kalváriu. S ostatnými. Ale
nevládala ani so starými ženami, zaostala a prišla sama. Nocovala na
kalvárskych schodoch pod deviatou kapličkou. Na batôžku, ako ostatného
sveta na stá. Ráno vyšla ešte päť štácií. Na Hore bola vše kázeň, vše
omša, zase kázeň, zase omša, medzitým spoveď a potom zase veľká omša,
pod ktorou Hanička zamdlela; ale nič to, prebrali ju, iba trochu sa svet
pohýbal, kým ju vyniesli. Vydýchla si, občerstvila sa svätenou vodou
a potom aj akési pečivo mala z domu. Odpoludnia boli litánie, potom
prišiel víchor, chladný dážď a pútnikov rozduril, ako to vše býva. Tak
sa dostala pod moju strechu a k našej slúžke na noc...

•••

Včera podvečer štrkla kľučka na vrátkach. Popred okno mihol sa mi
červený batôžtek... Ten istý tkaný červený. Tá istá vleklá chôdza, biela
tvár. Poznal som ju hneď, biednu mníšku Haničku Kovalovie.

Hľadala kohosi iného v meste, ale nebolo ho doma, prišla k nám, k našej
Marči.

Nevošiel som do kuchyne schválne. Bolo mi jej ľúto a ožila mi história
jej mníšskeho života a bál som sa, že i keď nepoviem, načo tam šla, že
mi to uvidí na očiach. A to jej vraví dosť otec, ktorému, ba i celej
rodine -- ako mi slúžka moja teraz hovorí -- je už zunovaná; lebo už
nevládze ani tú „mašinku" zatočiť. Už len v rukách štopká, a nezarobí
ani piatu časť ako ešte vlani...

„Môžem ju prenocovať?" prišla sa spýtať slúžka veselá, bez strachu,
rada, že má krajanku, ktorá jej vyrozpráva do rána všetko, čo sa
v dedine od fašiangov, ako doma bola, stalo.

„A sa jej nebojíš, Mariška?"

„Veď sa to nie každému lapí..." a vidím, že trnie, či ozaj dovolíme.

Dovolili sme, lebo kdeže biedna pôjde? Slúžka nevedela od vďačnosti, čo
povedať. Sebe postlala na zem a Hanku uložila do svojej postieľky. Celú
noc vraj nespali; Hanička že kašlala, pľula krv a ráno o štvrtej vstala
a pošla na kalváriu na spoveď. Večer prijala za pohárik mlieka, ráno
nesmela...

„A čože ste sa už zhovárali? Vie, že má suchoty? Bola pri doktorovi?"

„Vie. Bola, aj jej nejakú vodku predpísal, že bárs planú, ale jej je nie
lepšie. A nakázal jej doktor nič robiť, len chodiť po poli, po lese huby
zbierať... Ale akože? Doma robota... I nechala prechádzky a trápi sa tým
šitím; lenže už ľudia nedávajú, že sa vraj boja... ‚Teraz ma už len vraj
do hrobu položiť.' Tak povedala. Nedbá, hoci hneď zomrie... Boh zná,"
dumá slúžka, „čo sa jej tak zunovalo žiť na svete... a už je vraj aj
otec lepší k nej... a ona nedbá, hoci hneď zomrieť... Taká je už na smrť
pripravená. Ona bárs pobožná. Kým som ja nezačúchla, ona sa nemodlila,
len keď mala pokoj..."

„Tak sa už celá neúfa životu?" trápi ma otázka. „Ako tak spokojne
zomierať, keď sa tam ešte dosť náležíme..."

„Ešte... Vari ešte sa úfa predsa len," domýšľa sa slúžka. „Videla som,
mala v batôžku skleničku... ‚Načo ti je?' Že vraj u mníšok tu v meste
majú skadesi veľmi zázračnú, zdravú vodu, že jej ktosi ešte poradil...
Že si tej ešte pôjde pýtať, ak by pomohla... Modlila sa, biedna, že keby
jej boh dal zdravia, že by mu len zase šla za tú mníšku... Však tá tam
už nikdy nebude, nikdy Viedeň neuvidí... Biedna..."a slúžke chrípne
hlas. Dojali ju vlastné slová.

‚Biedna' myslím si v duši i ja... ‚Je máj! Tak krásne sa všetko rozvíja,
berie do života, len tu ten vrabčík spod strechy a tam v Korytovciach tá
bledá Hanička...'

Ach, prečo, prečo si len vypadla z hniezda ako ten vrabčík, neborák.
Jeho sme už zahrabali... či na teba, Hanička Kovalovie, tiež iba to
čaká? Kiežby ti tá zázračná voda vrátila zdravie, aby si mohla obetovať
svoj život svojmu snu, hoci -- službe iných...

# POČIATOK KONCA

U Drobniakov ešte starý Jano, otec, žil, dvaja synovia: Ondrej, ženatý,
Janko, slobodný, s ním gazdovali. Už si Janko zmyslel, že by on
šiel -- ako druhí, sveta skúsiť; rozumejte, do Ameriky...

„Čože budeš skusovať...? Veď sme nie takí biedni. A ja vám už dlho
prekážať nebudem. Materi vydelíte kútik, a hoci na dvoje, vyžijete." Tak
otec.

„A keď môžeme viacej mať..." natiahol novú strunu Janko, na tej hrať
bude sa ľúbiť aj otcovi. Ale nie.

„A kieže si to ty vravel driev, kým si bol vojakom: nebol by ti chyžu
staval. Čo sme sa natrápili, len aby si do hotového prišiel od vojska,
iba sa oženiť. Tam zabudované tri tisícky, a teraz dáš dakomu za tridsať
zlatých do árendy. Mohlo byť koľko poľa za ne..."

„Veď to ‚oženiť' jeho trápi," ponáhľa sa ohlásiť stará mať. Tá to však
zná. Čože otec, nevidí nič, všetko uverí, čo ‚chlapec' povie. Ona ale je
nie slepá. Je suchá, ale oči na Janka ako sokol a jazyk vše vlažný.

„To ti preto, že mu bránime vziať Borku Borinu... akože sa jej otec
volal?"

„Vrábeľ," pomohol dobromyseľne starý.

„To bol muž... ale..." Všetci vedeli, čo chce mať povedať, a nikto jej
nepomáhal, lebo to nebola taká ľahká vec.

Mať-vdova bola gazdinou u slobodného učiteľa a prišla o statočnosť.

„Nuž -- sirota," vytiahol ženu starý a všetkým sa uľahčilo. Vydýchli.

„To budeme všetci," prehovoril Ondrej a mať kukla naň, a za chvíľu akoby
nevedela pokračovať, hľadí na Ondreja a myslí, či ozaj sme alebo budeme
všetci sirotami...

„Ale kde ju mať vyslúžila?" zaťala predsa len do živého.

„Každý vie, kde!" skočil do reči urazený Janko a vyskočil na nohy ako na
struny. Ale mať sa nedala tak ľahko ako otec. Ibaže zase zvrtla, aby
nakrátko našepla všetko, čo aj otec mykal hlavou, prižmuroval oči
a odŕhal, aby začúchla.

„Veď ti my, syn môj, len dobre chceme. Čože ti je z tej krásy, keď si ju
za rám vyložiť nemôžeš. A do roboty -- hniliak."

„To mi nevravte, lebo...! Čo viete o jej statočnosti?!"

„Čo viem? Nič neviem!" ľakla sa mať syna, ale hneď sa zase postavila.
„No, dobi ma, dobi!" vyzývala veľkým nárekom.

No Janko už šiel von, tresnúc dverami. Otec nezodvihol hlavy, do dlaní
vpustenej, a Ondrejove deti zatíchli ako kurčatá, keď kvočka skríkne.

„Pre potvoru! Ale to ti jednak poviem, že je súca -- iba pesničky
vyspevovať; ale ani majetku... ako na tej dlani chlpov..." a štipla sa
do čiernej zrobenej dlane. „Slúži, ale keby. Lenže do roka tri služby.
Už bola na fare, u notára, už je v krčme u žida. To ti ja, či si
počúvaš, lebo nie," hovorila na dvere, „ale to ti ja do smrti budem
hrdlom zalíhať... Kým len budem vládať, a čo sa ty hneď nahneváš a do
Ameriky ujdeš."

„A ja by som povedal, čo som už aj otcovi, že keď chce ísť, pustite ho.
Aj dievča nech vezme, aké on chce. Jemu bude s ňou žiť. Čože mu z takej,
čo ju nerád vidí...!" zastal sa starší brat.

„Aj ty tak? Jemu stranu?" okríkla ho mať, že aj Ondriš chytá pri
Jankovi.

Pretiahlo sa ešte z pol roka, čo sa vše podohadovali u Drobniakov, ale
otca obmäkčili doláre, Ondrej vše sa zastal Janka a prihováral sa zaň aj
u matere, aby ho pustili, to jest, dali mu na cestu. Rodičom vravel, že
zabudne na dievča, ale sám si myslel, že pôjde ta, nevráti sa a on,
Ondriš, odkúpi, za čo bude chcieť, dakedy jeho čiastku. I tak detí
pribúda... za štyri roky troje.

Pomohol Jankovi na cestu a ten, kliaty, ale na konci, keď sa už na voz
sadá, keď železnica hvizdne, keď sa už posledný obláčik dymu tratí,
nevidieť kývania klobúkom, i žehnaný ešte aj od tej pohnevanej matere,
pošiel...

Otec sa odberal od neho už na večnosť doma; lebo tak bolo, že on nepôjde
do mesta, je starý, slabý. Lúčenie aj mater obmäkčilo cele, ba i nevesta
plakala za švagrom, čo by nedobrí ľudia ani nerozumeli, nevediac, že sa
u nás Slovákov plače aj za kravou, za koníkom, keď sa už možno s ním
nikdy nezídeme... Len Ondrej vytrel síce slzu, ale držal sa chlapsky. To
sa už vraj tak patrí.

Janko kľakol a otec položil mu ruku na hlavu a ho prežehnal, nemôžuc pre
žiaľ a slzy nijako dopovedať... „i Du -- Du -- Du -- Ducha svätého!"

Potom sadalo sa na voz, a iba keď si aj otec pýtajú širicu. Zostala doma
iba nevesta a deti.

Dedinou klaňal sa Janko na obe strany, aj by už boli vyšli, iba že šli
popred krčmu a tu Jankovi strelilo do hlavy zísť si kúpiť cigary na
cestu. Vošiel skliepkom a kuchyňou sa vrátil. Videla to aj mať a zovrelo
v nej. Ale ktože si je v taký čas istý kľučky? Človek sa ľahko zmýli...
No Borku potom pani prekárala, lenže tá nedala sa znať a že bude druhý,
keď ten odišiel, predsa však spievala:

*„Postojže, môj milý, na ňujorskom moste, pošlem ti perečko od rybky na
chvoste."*

Na stanici sa ešte raz lúčili, ale tam už pre krik ničoho nebolo
rozumieť, iba slzy tiekli; bratia kývali si klobúkmi a starý, čo mal
v ruke -- palicou. A predsa ho požehnával i tou. Stará zložila späté
ruky na ústa a plakala, až sa jej bezzubá brada triasla.

Mať je len predsa mať.

II

Za tri mesiace nebolo o Jankovi ani chyrovať. I cesta dlhá, i od hrdoby
nechcel skorej písať, až keď si už robotu našiel.

Išiel síce za známymi, a mal adresy aj štyri, ale od jedného známeho
k druhému nebolo prebehnúť ako do susedov.

„Už zahynul syn môj nadosmrti," nariekal mäkkého srdca otec, ale mať
a ostatní držali ho na nohách, že aj život aj smrť je všetko v rukách
božích...

„To viem aj bez vás, ale predsa..."

„Možno zomrel a možno, že žije. Už by bol aký-taký chýr došiel. Mal
pas," vysvetľoval Ondriš.

„A ak sa aj ten s ním zatopil..." bedákal otec.

„Tie už iste, keď je zle, neodoberajú," i rozžialil, i rozosmial vše
Ondrej. Ale otec, čo pri ňom nebývalo, častejšie zachodil na krčmu
k židovi, ktorý mal nemecké noviny, a vyzvedal sa, či nestálo dačo
v nich o morskej búrke, a nevynechal ani raz vojsť tiež aj do
kuchyne -- naoko, že zapiecť si do fajočky -- vskutku ale vyzvedať sa
Borky, či jej Janko už písal.

„Neboj sa, ja som Jankov otec, a ak pánboh dá, aj tvoj budem."

„Nie, nepísal," a to potvrdil aj žid aj židovka, lebo že by poštár im
bol oddal aj slúžkin list. U nich taký poriadok.

Po troch mesiacoch prišli na Hôrky dva listy: otcovi a Borke. Jeden deň.
Hádam to Janko urobil schválne, aby bolo medzi stránkami jasno a nikto
si neťažkal.

U Drobniakov neboli všetci doma a tak, ako z poľa dochodili, tak list
každému osobitne čítala nevesta, a konečne si otec večer zložil z klinca
lampu, vzal list a hľadiac doň, tiekli mu slzy radosti a nemohol zadusiť
plač; bol -- starý človek -- aj smiešny ostatným, že plače, a to tenkým
vzlykavým hlasom. A nevediac čítať, spytoval sa, v ktorom riadku, na
ktorom mieste to stojí, že šťastlivo došiel, a na nedeľu potom hrubým,
ohnutým prstom sám ukazoval: „Tu si čítaj, tu si čítaj!"

Koho pozdraviť, to bolo pekne vyrátané, len práve že nejakú starú tetku
Zuzu za vodou zabudol podložiť. Ale to potom napravili tak, že Ondriš,
pisár dobrý, vopchal ju medzi rodinu, ako sa patrilo, a nikto to
nezbadal na druhý deň, ani potom, keď si schválne rodina -- aj tetka
Zuza -- (ktorá sa hneď, ako jej meno spomenuli, pustila do plaču)
chodila list prečitovať. Tak vyhli ublíženiu a tetka Zuza bude vďačná do
smrti.

V liste stálo, že je Janko zdravý, robotu má kdesi v lese na píle, plácu
len dolár a štyridsať centov na deň, a že poslať ešte nemôže.

Keď rozlúštili hádanku, koľko je to dolár a štyridsať centov na naše
peniaze, stará vzala list a vložila ho do modlitebnej knižky. Na nedeľu
budú odpovedať. Teraz je robota a sedliakovi je nie ako notárovi sadnúť
si kedykoľvek k písmu. Treba „kopertu" kúpiť, papiera, atramentu i pero.
Alebo požičať, keďže oni ešte školáka nemajú. Tak starý.

„Len aby k nám, bože, nikto neprišiel. Ja vám budem vravieť, čo mu máte
písať."

„My to už ani nepotrafíme bez teba," zľahčovala otca mať.

„Ale ja mu tak, akoby sa s ním zhováral, otcovsky, pekne, nie
s vadou..." vrátil otec materi, ktorá vskutku tiež bola rada listu, ako
aj otec, len naoko ukazovala sa chladnejšia k citom a dojmom. I bola
mladšia, i chcela držať s Ondrišom a nevestou, ktorí neplakali.

Druhý list písal Janko Borke. Nestálo v ňom veľa, len sa to isté veľa
ráz opakovalo. „Ja, Ján Drobniak, narodený na Hôrkach, teraz v Amerike
prebývajúci, pozdravujem ťa nastotisíckrát, moja milá frajerôčka... Ja
som zdravý od boha a vinšujem si, aby aj teba týchto pár riadkov tiež
pri takom zdraví našlo." Toho už bolo na pol hárka. Potom, ako sa mu
šlo, ako na ňu myslel, čo je a čo s ňou bude, keď ju on nebude
ochraňovať, to je tretia strana, a už je len jedna, treba končiť.
Skončil statočne: Písal: „Čo som ti sľúbil, to chcem aj splniť. Keď
zarobím, prvô tebe pošlem. Len nič nikde nevrav, ja ti šífkartu pošlem.
Len toto nikomu nezjav, ani našim, lebo by boli hnevy a zlosť, že driev
tebe a len potom im za cestu. Na tú už budeme -- úfam v pána
boha -- spolu robiť..."

Aj tak bolo zanedlho zle. Lebo Borka, dievčí rozum, keď ju pani
vyhrešila, nevediac jej inak odseknúť, zastrojila sa jej, že ani nezvie,
nechá ju, pôjde do Ameriky. Tak sa postavila.

„Vari per nachnahme?" vysmiala sa jej židovka. „Tak sa do Ameriky nedá
ísť... A kým mladý Drobniak zarobí, ja si aj tri slúžky nájdem." Ale
povedala mužovi, ten starej Drobniačke, tá doma, a tušili všetci, skade
berie Borka takú smelosť. Len ešte list dostať, čo Janko Borke písal,
však mu stará dá odpoveď takú, že si ju za rám iste nevyloží! Ale list
nečítali. Dosť sa namáhala Drobniačke kvôli židovka, ako ho dostať,
i pekne pýtala, že jej ho vráti, že ona ešte nikdy takého listu
nečítala... i poslala ju do mesta a hľadala medzi hábami. Lenže list
nosila Borka v záňadrí, ani nezvedeli, kedy odpovedala. Dala v meste na
poštu, keď bola husi košerovať. A list napísala len ceruzkou v nedeľu,
aj to na pôjde. Darmo na ňu kríkali, volali, nezišla, kým nenapísala,
a urobila sa hluchou na všetky zhánky a zvady potom.

Stará Drobniačka probovala ešte k pani veľkomožnej notárke, ktorá bola
poštárkou. Niesla dobrý funt masla v chrenovom liste, na maľovanom
tanieriku; v kuchyni zložila porciu a poslala slúžku, aby šla pozrieť,
či sú pani veľkomožná sama, a tak úctivo zaklopala a na široko-ďaleko
jej vyložila „trápenie" a prosila ju, že keď na ich syna... „Nech prijmú
vďačne, pani veľkomožná, kúštik masla, sviežeho, ráno nevesta zmútila.
Ešte by som aj hrudku syra..." prerušila sa v reči.

„Ďakujem, Drobniačka moja, povedala mi slúžka," odpovedala notárka a už
tušila, že čosi nemožného bude žiadať. Skutočne, po tomto úvode skončila
Drobniačka prosbu, že keď na ich syna pôjde list do Ameriky, aby ho
poštárka zadržala.

„To nemôžem, nesmiem. Prišla by som o úrad," nijak neprivolila poštárka
a stará Drobniačka darmo zaklínala, že bude tichá ako hrob. Idúc
sklamaná domov, veru si myslela, že škoda bolo tam za to „poučenie" funt
masla nechať.

Nevesta, ktorá podľa muža Borke priala, po dobrom, pekne, ba tajnostne
sa jej spýtala, čo jej písal Janko. „Pozdravenie," a Borka hlavné
nezradila.

Nakoniec, keď už nijako nešlo, predstala ju i stará Drobniačka
a doprosta začala, aby si nemyslela, že jej Janko ozaj pošle na cestu.
„Čo ti to aj písal, ak písal. Ešte som aj ja tu! A najprv musí otcovi
vrátiť. Ba že sa to lakomí na gazdovského mládenca, keď tebe rovných
dosť..." chcela uraziť Borku stará a odpľula si, cestou stále šomrajúc.

Borka preniesla všetko. Veď to už nie dlho a bolo to od matere Jankovej.
Iba že za pár dní vše jej šli pesničky na žiaľ.

III

Dievča stratilo sa z dediny -- ani čajsi nevedelo sa, kedy. Janko
dodržal slovo a podľa nového dohovoru poslal Borke šífkartu na jej
nejakú rodinu do tretej dediny. Borka vypovedala službu, že ide do mesta
slúžiť. Presvedčili sa -- kam. Pravda je, závdavok vzala.

„Azda sa zabije tam do dákeho vojaka..." úfala sa stará.

A ona, Borka, hybaj po chodníku Jankovom. Vyprevadiť ju šla tá tetka
z tretej dediny a tá aj vrátila zlatovku závdavku a rozpovedala ako,
prečo.

‚Či aj on hľadel na tieto hory... Či pil z tejto vody...' dumala Borka,
keď musela čakať na staniciach. ‚Ako sa volala jeho loď? Či táto bola?
A ak bola, v ktorom kútiku sedel? Či pozrel na toto nebo, na ktoré ja
teraz hľadím...?' a túžba zvídať sa čím skorej s Jankom mala jej
roztisnúť prsia. ‚Či ma bude čakať na štácii?' Myslela, že to tam v New
Yorku nemôže byť horšie ako v ich meste. Veď aj tu veľa sveta sadá na
železnicu, a zvlášte keď je jarmok, a ktorí hľadajú, nájdu sa.

Kým sa Borka do Ameriky pohla a kým sa ta dostala, nejednu zlosť
prežrela stará Drobniačka a dala sa veru príkre reči povpisovať Jankovi
do každého listu, ani nečakajúc odpoveď.

„Som ťa vychovala, aby ťa teraz taká dostala, čo ti je nie ani do
kolien? Slúžku si berieš od notára, z krčmy. A ja, mati tvoja,
prikazujem, aj otec ti odkazuje... starý je, zomrieť sa zberá... ale
ešte pamätá na teba a ťa prosí, prosí ťa, dieťa moje, ak si nie s ňou
spletený, neber ju!" Atď.

Janko veľa na to neodpovedal: vedel, že ani otec ani nikto iný nebrojí
proti Borke, iba mať, a tá nemá príčiny, len takej pýchy gazdovskej.
Neškriepil sa s ňou, neprevracal, len vše doložil:

„Neubližujte jej, mamička moja, lebo sa mi páči."

Tie slová starého vše zašli žiaľom a spomienkami.

„To je môj syn! Veď to, mati, ako sme my boli," spomína starý Drobniak,
aký on bol zaľúbený, pričom sa mu tvár plačúcim smiechom kriví, fajočka
zo zodratých zubov letí, po čútorke slina a slza tečie a vše odkvapne na
košeľu, ač utiera si často hánkou nos i ústa a o koleno vše šuchne aj
fajku, čo starú paprčí, ako keby na vidly bral.

„Močky sa nedoperieš po ňom..." zašomrala stará, nie od zlosti, ale od
zvyku, že tak si bola začala skoro pred štyridsiatimi rokmi, keď sa
pobrali, a teraz ju ešte aj to pohlo, že ju prirovnal otec -- k Borke,
ač vedela, že po najlepšom. Predsa!

„Ja som zo statočného loža!"

„Nie to som myslel... Stará, stará... Taká si štipľavá ako stará
bryndza."

„Nuž a či som ja tebe nič nedoniesla?! A kravu že kto doviedol,
konopnisko a lúku?"

‚Na radok,' pomyslel starý.

„Pravda je, pravda. Ale ja by ťa bol vzal i chudobnú, ako je Borka,"
zohrieva sa starý spomienkami.

„Ale ja by som sa nebola za teba richtovala, vieš, ako sa ona,
ledačina."

„Keby to malo každé takú rozvahu, ako si ty mala... Poď, podaj mi uhlík,
starô moje," zvŕta starý reč na iné.

„Ba! Keď si ja nejdem prsty páliť," zhŕda stará a už mäkne.

„A čože by si nie! Za tridsaťpäť rokov, na Ďura bude, si mi raz
nezapálila do fajočky... Však by si ty mne dakedy aj vína kúpila..."
zažialil starý nie doopravdy, len aby sa prehárčali. A už sám kľakol
a papril zo šparhertu uhlík a prehadzujúc ho na dlani, striasol ho do
fajky a pritískal hrubým nechtom a potom pukajúc palcami, otriasal,
otieral popálené brušká.

Pravda, takéto žartovné reči sa viedli len po robote. Keď sa z poľa
prišlo a nebolo vidno ani tma ešte a nebolo hodno zapáliť lampu. Varili
sa zemiaky, svietilo sa od šparhertu a starý Drobniak sedel pri ňom na
stoličke, stará na lavici za šparhertom hriala si ruky nad platňou
a vnúčatá, ktoré skorej vyzúvali starému krpce, alebo keď nedriemali po
laviciach, dozvedali sa, s čím budú švábku jesť.

-- Ústami! -- odbavila ich stará a deti už podľa zvuku vyrozumeli, že
budú aj mliečko.

Mladí -- Ondrej so ženou -- v takýto čas boli pri statku a vošli len tu
i tu, často i zasmiať sa na starom otcovi, hádajúcom sa s materou -- ako
deti. Pravda, museli ich do očí brať vážne, lebo starí Drobniakovci sa
od staroby neopúšťali... Stará ani mak. Ona je zdravá. Keď nevesta
dačo... hneď povedala:

„Čoby to, ja som stará a nič mi nie je!" Ale potom tajne šepkala, že iba
ak by zase... A on to už rozumel, nuž ale hodil rukou i hlavou: „Ale len
by zdravé boli..."

„No už len pripomínaj zase," nedopustila ani hlasného slova o tom stará.
„Nie je ich dosť štvoro?"

„Dosť, dosť, nám dosť, ale im nie dosť...!"

A horkýže dosť. Starý Drobniak o dva roky aj zomrel, aj sa vnúčatá ešte
rodili. A nielen doma, lež aj v Amerike už druhé!

Tak ho bolo vzalo nanáhle. Prechladol v jeseni pri švábke a prvô mu
odpadla chuť od fajočky. Proboval mu syn zapiecť, chlapci -- ktorých
tomu dávno bol priučil -- zapálili mu naľahko, aj tak ho dusilo.

„Odložte, deti moje, a keď budete dakedy fajčiť, zídu sa vám fajočky
a pomyslite si na mňa, aspoň kým sa nepobijú. Ja som už dokúril aj ten
posledný paklík dohánu..." A z prechladnutia dostal zapálenie pľúc:
nepomohol ani doktor ani pijavice, do týždňa bol boží. Iba že notára
a výbor stačili zavolať, poriadok spraviť.

On bol s Jankom vše dobrý a mať sa už tiež bola pomaly vymerila, a keď
im poslali z Ameriky fotografiu svojho decka, už sa cele. Predsa aj
písať bola dala, aj sa spytovala takých, čo sa vracali:

„Akože už tie naše deti žijú?" a tí dosvedčili, že pekný život vedú, aj
v dobrých spomienkach zachovali si dom i svokru.

„Sekerka bola ostrá," povedala vraj nevesta na mať Jankovu, „ale ja som
sa nehnevala, lebo som vedela, že nás s Jankom nerozdvojí."

Ešte pre to decko bola škriepka, lebo všetci vraveli, že je na ňu,
Borku, a len stará to nechcela dopustiť. Ona videla v decku Janka.

„Ako to len hľadíte?" hnevala sa. „Nuž čože by to malo z nej?"

„No už ja som slepý, ale vidím, že má veľké oči ako ona. Vieš, že mala
oči ako nebo..."

„No, starigáň, či sa ešte nezahľadel aj on do nich...!" a smiali sa
všetci.

V listoch teda, na papieri boli už pomerení. Janko písaval o „svojej
milej žene" a stará vždy doložila:

„Veď ti už teraz, čo by si aj nechcel, musí byť. Keby to len tak
bolo..."

„Baba spriečna! Tak keď je jemu taká a keď aj sama si sa presvedčila,
tak čo si ty nespokojná a vŕtaš...?" vyhrešil ju otec vážne a tak
nakriatli aj starú na dobrú myseľ o Borke.

„Veď dosiaľ je zbohom," uznala aj stará.

Starý Drobniak teda mohol zomrieť spokojne. Žene, materi do smrti už
veľa netreba, a deti tu i tam dobre sa opatrujú.

Ondrej zavedoval už celé gazdovstvo a pri smrti otcovej sa iba o to
trápil, koľko jemu poručí otec a koľko Jankovi. Dostal, ako čakal. Dve
tretiny a Janko jednu. Mati úžitok až do smrti. Nevesta usilovne riadila
domácnosť, že i svokra bola spokojná, a v čom nebola, to naprávala sama,
a i keď pohubila, Ondrej prikazoval žene, aby materina práca vše bola
pochválená, lebo aby neušli s úžitkom...

Umieral starý Drobniak ešte aj s tým sladkým vedomím, že Jankovi
v Amerike pánboh pomáha, keď sa usiluje. Ešte kým otec žil,
poslali -- ani za tri roky -- dvanásť stovák a tie sú na knižke
v ‚slovenskej', on, brat, opatruje knižku.

„To je potom i tá smrť rodičovi nie taká ťažká, keď sa takto príjemne
sklame," hovoril notár, ktorý bol tiež starému Drobniakovi na pohrebe.
Nerozumeli tomu „príjemnému sklamaniu", ale cítili, že aj notár dobre
myslí, dobre vraví.

Na Všechsvätých postavili otcovi kríž, a keď sa naň pozreli, akoby ich
tešilo, že ho už mohli tak uctiť...

„Takých je málo!" videl a usúdil celý svet.

IV

Tak sa míňa rok za rokom a Janko je už celých šesť v Amerike, starý vyše
troch pod zemou.

Stará sa ešte ta vládze na nohách, ač v robote po poli už ustáva, a tým
viac baví sa s deťmi a s hydinou; robota sa dostane hlavne neveste
a Ondrejovi. No pomáha im čo-to už aj chlapec Ondrík, deväťročný, aj
dievča husi pasie.

Tí z Ameriky píšu vše redšie, ale potom už toho naskladajú hodne aj
Janko aj Borka. Podpisuje sa do listu starej mame už aj malý Janko,
päťročný, a stará má si oči vyočiť, kým prečíta to Johny, a ak si k tomu
vezme obrázok z klinca, kde sú všetky štyri deti Jankove
vyfotografované, ktoré na koni, ktoré s bábou, ktoré materi alebo otcovi
na rukách, teší sa im v plači a smiechu, kýva hlavou a vše sa i zhovára
s nimi. Narieka:

„Či vás ja dakedy uvidím, deti moje radostné? Boh zná..."

Janko má dobrú robotu, Borku viažu deti, ale sľubovať sľubujú, že sa
prídu pozrieť do „kraja", kým ešte „mama naša dobrá žijú", píše Borka
a starej puká srdce žiaľom, že jej toľko naubližovala. „Ale bolo to
hádam osožné; ktovie, či by taká bola teraz, aby som nebola na ňu
hrabala," premáha sa.

Ondrej a nevesta sú trochu chladní k Amerikánom, lebo keď otec zomrel,
pýtali si knižku od peňazí a Ondriš nato, aby si Janko nemyslel, že on
nič nemôže, spýtal sa ho, za čo mu predá čiastku. Janko si nato zase
pomyslel, že ho už nechce do majetku, a zapýtal pol štvrtej tisícky.
Zjednali sa na tri a Ondrej viac zachladol v bratskej láske, že musel
Jankovi vyplatiť tri tisícky, ač by druhí boli dali aj štyri.

„Nuž keď má tiež deti," mienila stará. „Len vy im zato napíšte, že ich
čakáme, že ja som už stará, aby sa ponáhľali, lebo že starý človek už
ako tráva, keď dozrie..." a stará z vrelej túžby za americkými deťmi
nutká Ondreja aj nevestu, aby ich volali, volali...

Ale tí nenáhlia sa. Ochladli a boja sa strašidla, že by Janko mohol ešte
dačo vyhľadávať po otcovi... „Oni docielili, čo chceli, majetok, a plač
je pre staré ženy a deti," povedal Ondrej.

„Nuž len čakajte, prídu vám..."

„Alebo si ich ja pôjdem kuknúť, keď ma pánboh povolá..." vzdychne stará.

„To aj lacnejšie vyjde, ako sa dať prevážať z Ameriky sem," prisviedča
mamonár Ondrej a mati už nič nevraví, len má sto myslí o všetkých
svojich deťoch a vnukoch, ale nepovie už ani jednej. Tie zomrú s ňou,
ako už tíchne, čuší a neozýva sa ani tam, kde by sa mohla. Stíchne ešte
to jej slabé, staré srdce a v rodine bude už pokoj naveky. Snáď pri
smrti starej stretnú sa ešte deti v mysli, aby sa už potom rozišli
navždy.

Žiaľ mi, žiaľ...

# DVANÁSŤ DUŠÍ

Juro Verbiak je už piaty raz v Amerike. Piaty, ale i -- posledný. Od
svojho dvadsiateho piateho roku býval tam po tri-štyri roky a zas
rok-dva doma; teraz je už zas na tretí rok tam, a čo predtým nerobieval,
teraz v každom liste -- azda i preto, že sa deti ponosujú na neúrodu,
vysoké interesy, porcie atď. -- potupoval starý kraj i ľudí a chválil
Ameriku, a že on veru, len by vyplatiť banku, húta na veľké veci,
a nedokladá na čo a my sme i hádali, i nemohli sa ustáliť, čo zamýšľa.
Však nám to konečne a nakrátko vyložil i vykonal.

Keď som došiel pred dvanástimi rokmi za učiteľa do šarišskej obce N.,
Juro Verbiak vrátil sa bol tretí raz z Ameriky. Ba pomáhal ma i vyvoliť.
Bol v spolku, čítal noviny, začul o slovenčine a jeho pričinením dostal
som prevahu nad učiteľom-maďarónom.

Verbiak hneď v prvý deň môjho príchodu prišiel do školy a rozpovedal mi,
ako za mňa bojovali, a predstavil sa mi, i poznal som v ňom
dôveryhodného človeka, prebudeného Slováka. Zostali sme hneď priateľskí,
a kým som sa oženil, dal som mu učiteľskú zemičku a lúčku do árendy. Mal
už štyridsaťpäť rokov a bolo vidieť na ňom dlhé cesty či roky
„americké".

Neamerikáni sú ohorení, zdravej farby, mozoľnatých, tvrdých rúk, i zeme,
hnoja viac na ich súkenných hábach, čižmách alebo krpcoch: Amerikán,
a tak i Verbiak, je prebielený, bez krvi, ani za dve-tri letá neohorí
tak rovnomerne po všetkých údoch, lebo tvár si chráni i v sedliackej
robote čiapkou so strieškou, v šate je praktický, nosí pantalóny,
i hnoja nakydá, orie a kope v širokopyských topánkach, neraz i žltých,
inak sa strihá, inak holí... Zájdite si do Prešova na jarmok a rozoznáte
temer každého, kto bol čo i len za rok-dva v Amerike. Môj Verbiak je
neveľký, chudý chlap, čiernej tváre, švíkovitého krku, čo poukazovalo,
že bol kedysi plnší, tučnejší a od pol čela až po temä plešivej hlavy
veľmi biely. Ježaté obrvy i fúzy, oči -- trnky, reč smelá, hoc i trochu
zmotaná angličtinou a vplyvom novín i obcovania so Slovákmi z iných
krajov, do roboty ako sršeň -- to u domácich budilo úctu, ba strach pred
ním, a spisovateľ by mal nariekať, kde sa podel v ňom mäkký, dobrácky,
pokorný slovenský typ. Verbiak podáva ruku, klobúk berie z hlavy len
v izbe, a nie predo dvermi, do kancelárie obecnej, notárskej vojde
s horiacou cigaretou alebo cigarou, a keď ho neponúknu, sám si vezme
stoličku a sadne. I zas vo svojom dome každého tak otvorene, smelo
prijíma a svojich, ženu i deti, hodných už synov, odúča od chabosti
a bázne pred pánom farárom. Azda by sám bol i nemilý, a preto o jeho
osobe už nepoviem viac, veď uvediem ešte dosť príčin si ho znenávidieť.

Po treťom návrate z Ameriky oženil prvého syna, ktorý len čo sa
vyslobodil spod asentírky. Na svadbe som sa i ja vyznačil: navyberal
a nastrúhal som veršov svadobných a svet sa milo zabavil, že získal som
si i bočiacich svojich nevoličov. Syn peňazí nevyženil, ale Verbiak
predsa kúpil majetok, „aby mala i nevesta čo robiť", a obťažil svoj
pôžičkou. Robili, hrdlovali. Ale plané dva roky a nevesta dva razy do
kúta -- prerátal sa Verbiak, a preto si pomyslel, že pôjde zas do tej
Ameriky... To je krátka, jasná filozofia na našom východe.

Bol tam tri roky a vyplatil dlžobu, ešte zvýšilo pár zlatých. Vnúčat
bolo štvoro, hoci stará mať s piatkou chodila v meste po doktoroch, aby
neveste pomohli, lebo otec sa i z Ameriky hneval, a štvrté mu len
trištvrteročné oznámili, že sa narodilo vtedy, keď mladší syn šiel
k vojsku. Treba bolo robotníka doma, a Verbiak sa vrátil už po štvrtý
raz.

Pobudol doma zas tri roky. A ozaj nie ako otec láskavý, ale ako
„exekútor", ako ho trefne sama žena nazvala a deti mlčky prisvedčili.
Ženy ani do susedov, nie by na besiedky, on so synom len na behu skočili
do krčmy vypiť po pol deci slivovice a reči nebolo, iba o robote. I to
málo. Každý musel znať svoje miesto, svoju prácu. Ako stroj. Oddych bol
v nedeľu dopoludnia v kostole. Verbiak bol v dome pánom, ostatní ho len
slúchali, slúžili mu; neveste bol cudzí, triasla sa pred ním pre tých
veľa detí a či vlastne úst. Materi tiež akoby reč uťal: predtým ona
rozkazovala, teraz, i keď chce inak než otec, Verbiak potrebuje

iba pozrieť na ňu, už sa jej slovo v hrdle dusí a pre pokoj neraz je
i čierne bielym. Všetci ho radšej mali, keď bol v Amerike. Listy jeho
bývali srdečnejšie ako živé slová a skutky.

Doma vybudol tri roky, netrpezlivo, len čo mladší syn vyslúžil pri
vojsku, toho dočkal, za štyri týždne oženil a sa mu „vystúpil", ako sám
povedal. Ale aby mal mladší syn, ako i starší, na čo sa usilovať,
prikúpil rolí; pravda, i tie, i tieto, i celý majetok dal písať na svoje
meno, na čo žena, deti ani nešomrali, lebo keď vlastne ozaj on vyplácal
z amerických zárobkov, oni len že z otcovského vyžili, a ak interes
zaplatili.

„A bude ti treba i chyžu postaviť, v jednej sa nebudete tisnúť ako
cigáni v kolibe..."

Deti sa potešili i roliam i sľúbenej chyži a Verbiak mal na závdavok,
ostatné dala banka, i zberal sa s novou starosťou, s novou chuťou, akoby
vymladnutý, zas do Ameriky. To je v tomto kraji istá spása; kiežby nikdy
nikoho nesklamala... Do Ameriky idú usilovní ľudia, do Ameriky idú takí,
čo doma vygazdovali, prepili alebo preúradničili ako richtári, a keď ich
z desiatich päť zhynie, piati sa pretlčú a svet týchto vidí, na tých
nepomyslí a lakomstvo u každého, či chudobného, či majetnejšieho, rastie
a sníva o dolároch.

„Veď ste už starší ako mladší, sused môj, že sa vám to chce..." hovorím
mu, keď sa pošuškávalo, že sa ani prvého krštenia nechce dočkať u druhej
nevesty.

„Ale sa zdravý čujem!" vystrel sa Verbiak. „Ja už doma stania nemám. Keď
má byť majetok, nech je majetok -- americký. Čože tí zvíťazili, čo tam
boli po dva-tri roky? Doniesol dve-tri tisícky a teraz sa trasie, nič
neužije, skoro sa ani nenaje a bojí sa, že do smrti nebude z čoho žiť.
A mne sa dosiaľ darilo, bol by som vinovatý nejsť. A deti len tak
čakajú. Ľahšie sa im bude i rodiť i žiť..."

„Išli by deti, synovia, skúsiť," navrhujem.

„Nedobre, mistr, hoci ste i učiteľom. Ja znám, kam sa obrátiť. Viem reč,
a to je tam ako v lese sekera. Čože moji synovia? Dosiaľ boli pri pluhu,
pri statku, tým ťažko sa tam hnúť, a len by sa zrobili, strápili, a ono
hlavne treba rozumom hýbať, ak sa nechceš pod zem doniesť ako nejeden
rodák, čo neváži životom a letí do majny (bane), ktorá sa už zosýpa
alebo horí, len keď sa mu dolárik blysne pred očami. Tak i moji synovia.
Marili by sily a mňa by doma čert bral, že sa i zoderú, i nič nezarobia.
A potom ja jedno mám na pamäti: dôverne, len vám, to ani mojim
nepoviete, ak ste mi priateľom! A už ste muž, otec."

„Nepoviem."

„Vy ste v dedine len jeden učiteľ, jeden farár, a vyučujete
päťsto-šesťsto duší, farár i viac. A tak na tridsať rokov bude dosť, keď
z každej rodiny, ako i z mojej, jeden sa odhodlá vážiť za ostatných
zdravím i životom. Predtým som tak nezmýšľal, ale čím viac som šiel
a čím viac nebezpečenstva zažil, nešťastia videl, tým viac som si to
rozhútal: ja som ten baran, čo podbíja pevné koly pod svoju rodinu. Ona
to nechápe, ale však kedysi spomenie... A ja som spokojný s cestami
a cieľom svojím, zaň som dal všetko: i hniezdo rodinné, i statočnosť
muža, i bohviečo všetko, čo ma z domu vyháňa... Eh, márnosť spomínať,"
vzdychol Verbiak.

A ja som skoro nedýchal od prekvapenia, že na každom doláriku štipka
jeho srdca, jeho duše.

„Ale škoda by tam bolo mojich synov. Tí lepšie znajú orať, gazdovať,"
prechodil Verbiak k starému tónu a videl som očami, ako sa slobodí,
ženie dušu, myseľ do obyčajnej nálady. „S materou a ženami. Ja zas tam,
ak boh pomôže, inak sa obhodím ako taký, kto tam nebol. Deti tu, ja tam,
za tri-štyri roky vyplatíme role, i synovi chyžu postavím. Cením si
otcovskú, ale v tej novej, z vlastných mozoľov, by som rád položil hlavu
na dosku. Ale ako bude. Čože o tom rozprávať?"

„A čo žena, deti? Pustia vás spokojne?"

„Žena nerada. Už sme vraj starí. Bojí sa i o seba i o mňa, že si na
pohreb nedôjdeme. Čo len na pohreb si dôjsť, to je už posledná potecha.
A život sa nám minul bez plaču, bez radosti --i pochovávať sa tak
budeme... Na nej veľa trápenia. Synovia --svoje hlavy, a nevesty tiež sú
smelšie do nej, keď mňa niet doma. Ale deti ochotne: nepodával som im
z lyžky, nepriľnuli ku mne; ústami vravia: ‚Neiďte, otec,' ale v duši si
myslia: ‚Nech len idú, bude nám viac, a doma sa iba škriepia, zavracajú.
"

A Juro Verbiak šiel k notárovi. Za pár dní vykonal si pas a šiel do
mesta pokúpiť a sa „obliecť". Svetu nerozprával, ale roznieslo sa, lebo
Verbiak prišiel z mesta vyholený, vystríhaný, do čiernych šiat oblečený,
golier, mašľa... Žena-mať zaplakala, keď ho takého videla, ale jej utrel
slzy slovami:

„Ty nebudeš mať rozum ani na starosť. Potom plač, keď ma nebude. Obišiel
som štyri razy, obídem i piaty..."

Zašiel som i ja k nim rozlúčiť sa.

„Pozdravujte krajanov a všetkých dobrých Slovákov. Aby tam nezabúdali na
starý kraj a vše pomysleli, odkiaľ slnko vychodí; tu sme my -- siroty
slovenské."

„I pošleme niečo do kostola, keď do školy už ani slovenského obrázka,
slova neslobodno -- ako vravíte -- na stenu zavesiť. Novinky nech
i ďalej chodia deťom. Potom vám napíšem adresu, aby som niečo znal o vás
a kraji starom, a pošlite mi novinky tiež. Ja vám zas pošlem americké
listy, keď poštou nesmú," nasľubovali sme si vzájomne a deti počúvali
a tešili sa i slzili.

„A chráňte si, otec, zdravie, život," prehodil starší syn a razom všetci
zaplakali, akoby otca v tej chvíli bolo smrteľne zavialo.

Ľutovali ho úprimne, že sa ide na nich trápiť, a už starý, a tými
slovami otvoril starší syn všetkým slzy.

„Človek si chráni a boh vládne životom," dojalo i otca, ale sa nedal.
„Všade ten samý pánboh, taká istá zem, do ktorej sa dostaneme,"
zachladil im Verbiak rozžialené srdcia.

A spoliehajúc sa na boha, ľahko sa lúčil, ako keby do mesta na jarmok
išiel niečo kupovať a nevie, či sa oklame, či dobre kúpi. Iba bol
nepokojný. Nepomyslel, či na ceste nezahynie, či ešte kedy uvidí
svojich: ženu, deti, vnúčatá, starý kraj, rodný dom i dedinku. Kostol,
v ktorom prepúšťa otcovské miesto synom alebo cudzím, alebo -- veď
koľkože je už prázdnych lavíc! Zostávajú prázdne, iba ak na veľké
sviatky, pravda, nie dedičmi, prespoľnými sa zaplnia.

Dedina naša sa vzmáha, ale len na cene rolí, len na majetku, nie na
dušiach... I celé okolie tak: nové chyže murované, črepom kryté, veľké
okná, záclony... Nový kostol alebo aspoň opravený, oltár, organ, obrazy,
lustre... Pri ceste hustnú kaplnky, kríže, akoby na znak, koľké kríže
nesie národ náš v Amerike a po svete... Kňaz na sviatky nové rúcho,
ktoré chváli jedného alebo viac darcov, spolky, ale -- tam za morom,
odkiaľ skoro už niet navrátenia... To obete odtiaľ, od známych a ich
detí, už často neznámych, ale vďačných, a doma dom boží, škola vše
prázdnejšia... Bohatstva i hriechu, i likérových, rumových skleníc
z roka na rok viac, a duší menej... Na ženách, deťoch parády. To všetko
z Ameriky. Dolár je veľký, zvodný, tu v kraji kúpiš zaň veľa, veľa...
Kdeže by naša korunka... Päť! A dva? A desať a sto? Hej, nejednu dušu si
nám už zvábil a tam zahubil na mori, na statočnosti, vo fabrikách, pod
zemou, a len samý hriech a smrť znajú kde a ako...

•••

„No, mamka, písali už starý?" zastavil som o štyri týždne Verbiačku,
ponáhľajúcu sa z poľa s košom zeliny.

Bola iste v zemiakoch, lebo z koša trčalo i porisko z motyky. Vystrela
sa pod košom a, oddaná svojim myšlienkam, musela si akoby spomenúť, čo
sa vlastne spytujem. Robota, starosť tak zaujmú náš ľud, že udúšajú mu
v duši i najväčšie rany a bôle. Nestačí sa nimi zaoberať, oddávať sa
im...

„Jaj, starý? Ach, nepísal ešte, iba že sadá na šíf."

„A načože ste ho zas pustili?" pýtal som sa znova, chcejúc zvedieť jej
úsudok.

„To on už ako lastovička. Ibaže tá každý rok uletí, a on predsa vydržal
i dva doma. Priviažte ju tu v jeseni alebo tam na jar, odkiaľ letí,
nebude, radšej zhynie. Už to bude tridsať rokov, čo za more putúva. Keď
pomyslí, nik, nič ho nezadrží..."

„A deti vás slúchajú?"

„Slúchajú. Ešte im je otec v pamäti, ešte sa môže vrátiť, azda si i tak
dumajú a slúchajú..."

„Buďte im povoľná v dobrom," odvážil som sa ju poučovať, lebo -- tak to
býva -- bolo počuť, že u Verbiakov vše robí krik mať s nevestami. „Ak
vidíte, že sú nevesty schopné samy sa dobre postarať o dom, nechajte,
dajte im kus samostatnosti... Len dozrieť, dozrieť vám treba a keď
chyba -- napraviť."

„Veď tak, hla: už majú šestoro prasiec, a detí niet stihu obriadiť,
a ja, všetky tri cválame za zelinou..." posopla si kôš, z ktorého trčali
črevce, slimák, púpava a také svinské lakôtky.

„To deti rady, keď majú zodpovednosť na svojej mladej hlave," bránim
nevesty.

„Veď ja sa chlapcom nemiešam do roboty, ale mladé nevesty treba
poúčať... Ja som, že len keď budú zemiaky, aby sa nejaké tie prasce
prichovali a ony nemali pomešku... A ak prídu horúčosti? Už bol veru
krik. Ešte aspoň že neboli drahé. Pekné prasiatka. S tými krátkymi
rypáčikmi. A žerú ako oheň..."

A bola by mi rozprávala, ako im vravia, koľko im dávajú a že i v noci,
ale ja som ju vrátil zas k Verbiakovi, aby sa len pekne, múdro znášali
vospolok.

„Veď tak hľadíme i my, aby sme ho tam nezarmútili. Lebo si to on predsa
veľa berie na starú hlavu, a synov vystrojiť ani počuť. Bude sa tam
blukať (blúdiť) ... A keď mu taká vôľa bola, nemohli sme mu zakázať. Ani
sme ho neprehovárali. Čím býval dlhšie doma, tým bol horší, zlý na nás:
zarobíme vraj, iba čo zjeme, a dlhy sa nesplácajú, majetku nepribúda.
Ostarneme, pomrieme, detí je už a bude ešte väčší kŕdeľ, z čoho sa
vychovajú? Tak prehútal vše, akoby nás už zajtra mali spredať..."

„A iní, chudobní ľudia, a nezúfajú," podávam jej niť ďalej.

„Ale veď máme, chvalabohu, všetkého. Však ste videli: ešte i chlebíka,
i masti, zemiakov, i dvanásť chvostov na stajni a päť dojíme... Len už
že tých peňazí nieto, keď sa mliečko doma zje. Viete, šestoro detí...
veľa ich je, už by ich dosť mohlo byť. Už to ho hnevalo, že nevesty
alebo na rukách, alebo pred sebou... Už sa ho i hanbili, biedne, i ma
prosili... ale čože ti ja pomôžem? On už len tie peniaze najradšej na
svete. Tie by čítať, premieňať, ba keby mohol presýpať... A majetky
skupovať a zas peniaze a zas nové ťarchy... Už tomu nebude dosť, ani
keby nikto nič nemal, len on celý chotár... ‚Čo by mi dnes dali za celý
majetok?' to mu sedelo stále na mysli a rátal v hlave, rátal s chlapci
na papieri... A že prečo sme mu nenapísali, keď bolo to alebo iné na
predaj? Bol by tam požičal a mohli sme mať skladom, a nebolo s ním inej
reči, iba o majetkoch. Ani ho deti nespomenú inak, iba pri robote alebo
oddychu, že by nám dali otec, aby nás takto videli sedieť... To keď sa
poihrali, zasmiali nevesty, ponaťahovali ženy s mužmi, žart, pieseň...
Za všetkým mu bolo vari ľúto, nerád na to hľadel. On toho s materou
(suseda si vzdychla a prešla si dlaňou tvár) nikdy nerobil... Veru, veru
nie. I tie deti, neviem, ako sa nám rodili. Bez lásky..."

•••

Pred troma rokmi zhoršili sa pomery nielen doma, ale i v Amerike. Neviem
prečo. Ľud vravel, že preto, lebo vyvolili „demokrata" za prezidenta
Štátov. Tam sa zastavila robota, tu všetko zdraželo, a najmä peniaze
v bankách, i bolo zle na ľudí zadĺžených. Nebolo na úroky, a banky
pýtali i splátky... K tomu nepohody, i čo narástlo, skazu vzalo na poli;
myši zosekali jariny, oziminy boli vymokli, zemiaky mnohým v zemi
zostali pre nečasy a včasné mrazy a snehy; potom zas chorel a padal
statok na celom slovenskom kraji... Zle sa mali i Verbiakovci.
Nezaplatili ani interes, nie by na zrážku. Otec v Amerike robil
tri-štyri dni do týždňa, a ako písal, prebehol všetky roboty, slabo
pomáhala mu i anglická reč. Bol „porterom" (ani to dlho nevedeli, že
sluhom v obchode), robil v hostinci, v stolárskej, krajčírskej
dielni -- ale, neučený tomu, čo mohol zarobiť? Strechy natieral, zametal
a medzitým obehol kdejakú fabriku, a to všetko za dolár, za pol druha...
a precestoval deväť štátov za robotou. Ba bol i bez roboty, a čo predsa
poslal, to sa minulo v domácnosti, na statok, na chlieb, do banky
nedošlo. Zberal sa i domov, ale deti mu píšu, že i doma bieda.

Videl tam, že i fabrické robotníctvo ide za robotou na farmy. Noviny,
spolky odporúčajú chytať sa rodákom našim fariem. Špekulanti kupujú,
parcelujú, zvádzajú...

I starý Verbiak bol s agentmi obzrieť farmy, ožila v ňom stará láska
k zemi a napísal taký čudný list deťom, že hneď pribehli po mňa, aby som
čítal. Písal, že keby sa im trafilo doma majetok predať, on už vyzrel
také a toľko poľa, pol ich dedinského chotára, a ako on ráta, za jeho
majetok mal by toľko dostať, čo by na tento bolo... A zem -- rovina,
úrodná, všetko mašiny robia... „Tu by nám bolo, deti moje, sveta žiť...
Keby to toľko nestálo, mohol by to prísť Ondrej (starší syn) pozrieť...
Ale spoľahnite sa na mňa, na vášho otca, a starajte sa majetok dobre
odpredať. Ja píšem fiškálovi do mesta, že zo slobodnej ruky, ak by
v celosti alebo po kuse predal..."

Starému Verbiakovi napísali deti, napísal som i ja, že ony nejdú, aby
ich nevolal, neožobračoval národ o dvanásť duší, aby sa on vrátil, i tu
vyžijú... a všelijako sme mu, i pekne, i zle.

Synovia prešli k fiškálovi, aby sa neopovážil...

Verbiak nám odpovedal v jednom liste. Že na farmu, aby mu ju
nepredchytili, už dal tristo dolárov závdavku, čo si tam od krajanov
požičal, a proti mojim dôvodom zopakoval svoje staré: jedného boha,
jednu matičku-zem, a čo Slováci? „Tu je sloboda pre Slováka, nie tam...
Že by sme sa v potomkoch pre náš národ a našu vieru stratili -- to sa
nebojte. Tu je už celá dedina rodákov. Keď sa my farmári cele postavíme,
vybudujeme si kostol, školu... ešte vás za rechtora pozveme... Tu budeme
Slováci, ako patrí. Slobodní a mocní. Dokážeme, čo my vieme. V starom
kraji prekážajú páni národu, i husto sveta, preto ťažko sa hýbať, ťažko
vyžiť. Tu naše pole, k susedovi bude ako doma od dediny do mesta (na
hodinu chôdze) ..."

Fiškál počal majetok potichu predávať. Stál všetok na mene Verbiakovom
a plnomocenstvo už mal i chcel zarobiť...

Verbiak z Ameriky počal už diktovať: Príďte alebo zostaňte, ja majetok
predám.

Probovali sme chorobou materinou, ktorú mužov list ohromil, obavami, že
na mori môže umrieť; synovi-vojakovi, že pas nevydajú.

Napísali fiškálovi, ten pokonal a Verbiak o pol roka poslal „šífkarty".
Všetko podľa úpravy fiškála. No loď zameškali. Schválne. Oni nejdú!
S novými majiteľmi ich rolí zvady, ba skoro bitky.

•••

Čo sa za tých päť-šesť mesiacov v toľkých hlavách a srdciach myšlienok
a citov prevalilo, kým prišli všetci k jednote a kým sa
zachytili -- deti sľubom, že sa vrátia, mať s veľkým nárekom, že tam ide
v cudzí svet kosti zložiť -- odberať od rodiny, od živých i mŕtvych...

Dvanásť duší, takých krásnych, takých mladých, opustilo razom našu
dedinku... Ako keď v dedine studne vysychajú...

Mne tiež chybí žiačka... A keď pred trinástimi rokmi bývalo do
osemdesiat žiačikov v škole, teraz rok po roku schodíme traja-štyria
dolu a zišli sme už na necelých päťdesiat.

A zídeme ešte nižšie...

Ako keď v dedine studne vysychajú...

> *„Chutnejší chlieb na slobode*
>
> *ako koláč* v* službe."*

*(Nár. porekadlo)*

# „ZUZA"

Môj sused, kováč, je veľký milovník zvierat krome takých koni, čo sa
nechcú dať podkovať.

Teraz má celý zverinec: kavku -- Katku, straku -- Hermínu, dve
veverice -- Miša a Micku a sovu -- Zuzu, vlastne Zuzu už odvčera nemá.

„A škoda Zuzy, nebol by ju dal za piatku," lamentuje sused a každému,
kto do šmikne vojde, rozpráva o jej živote, múdrosti a konci.

Ja som Zuzu tiež často vídal, aj mi o nej rozprával sused aj
s tovarišom. Čo teda o nej viem, ak chcete, tu to máte napísané.

Ako, kedy a kde sa Zuza uliahla, to sa určite nevie, a Zuza, ačkoľvek
dobrý pochop by bola mohla mať podľa hlavy, za štyri týždne nenaučila sa
vravieť, iba ak trocha pišťať ako kuriatko. A potom už aj od rodu bola
do učenia hnilá a túto zlú vlastnosť nepremáhala v sebe, radšej zdochla.

Ale ako humenná sova zaiste vykľúvala sa v humne a podľa zovňajšku
vyzerala ešte mladá.

K susedovi dostala sa Zuza tak, že cez noc byvši kdesi na hostine,
obžrala sa vrabci a myšami, zaliala ich voľákou tuhou mlákou a zaspala
na plote pri humne a tam ju chytil susedov paholok ráno po tretej.

Kým sa sova spamätala, počala driapať a štípať -- už boli krídla fuč
a dali jej meno Zuza.

Hanbila sa, ako keď mládencovi na záletoch halenu vezmú; prižmúrila
veľké čierne oči a vtiahla sa v šmikni do kúta za mech.

Ostrihaná, iba večer začala sa trocha striasať, obzerať, skúmať, kde je
a čo sa to s ňou porobilo.

Pomaly na druhý-tretí večer pustila sa potme opatrne po šmikni skackať,
a -- hrôza jej srdce stisla.

Len by mohla čím skorej uvrznúť, bola jej jediná myšlienka.

Lebo ačkoľvek ju pán ustavične dosiaľ choval či surovým, či obareným
mäsom, Zuza stále myslela na svoju slobodu v humne a po celom záhumní,
kde kraľovala nad vrabci a myšami, bývala, spávala, ako a kde len
chcela, či v plevách, či na snopoch a či vysoko pod štítom na krokvici,
a teraz také otroctvo pod mechom a navôkol rozhádzané kladivá, pílky,
kosy, kliny, kusy železa, oheň, voda...

Ani sa nenazdá, ako môže prísť aj o život.

K tomu ten nepokoj, buchot, iskry celý deň fŕkajú, a každý ju okrikuje,
spať jej nedá; chlapci aj starí chodia sa kukať na jej hanbu ako na
komédiu...

O ostatných by aj nedbala, ale pán zavolá strmým hlasom -- Zuza! -- cíti
sa povinnou obzrieť, ohlásiť.

Veď predsa on ju kŕmi, a aspoň kým jej tie krídla narastú a bude môcť na
slobodu, je mu zaviazaná, aby ju hladom, smädom neumoril.

Eh, taký život, nepokoj, neistota a to otroctvo! Len by jej trocha tie
krídla... sa ona dostane na slobodu!

Ale zatiaľ ticho, aby nezbadali jej nespokojnosť a ju ešte k tomu
všetkému nepriviazali.

„Tak veľmi zle mi je tu síce vari nie, a hlavná vec, že nemusím sa za
tými huncútmi vrabci do dier pchať a tie opice, myši, vyčkávať celé
noci, kým mi druhé poza chrbát alebo popod nohy v slame behajú."

„Tu ale ten hluk v kováčskej dielni, závislosť od každého, kto sa ukáže.
Ešte len aj pes Muro len tak cez plece hľadí na mňa."

„A ak pánovi konečne napadne taká vôľa a začne ma skúšať, koľko hladu
vydržím, alebo či to musí byť na každý môľ mäsko? -- Ako aj včera, už mi
chlieb pchal... Nevzala som ho ani z vďačnosti. Akože to môj žalúdok
znesie?! Ačkoľvek zvykneš vraj aj na šibenicu."

„Eh, ale keď chlieb, tak aspoň na slobode!"

„Zajtra už probujem..."

A skutočne, na tretí týždeň, ako sa stmilo, probovala Zuza na klát...

Na tretí raz vyskočila.

Ďalej na oblok...

Nešlo. Čupla na zem a udrela sa.

„Musím ešte počkať."

Na druhý deň zase skúšala krídla a nohy.

Ešte nešlo.

Na štvrtý späla všetky svoje sily a tak zachytila sa pazúrmi a zobákom
a dostala sa na okno.

Tu, taká ukonaná, začala ešte raz uvažovať o predošlej svojej slobode,
ale starostlivom, pracnom živobytí a o terajšej dobrej strave, bez
práce, ale v poddanstve, otroctve...

„Veď ma o život môžu pripraviť! I tak už predvčerom pribehol jeden chudý
pán s takou riedkou bradou, ošklbanými fúzmi a šepkal si čosi s pánom
o mne a o Slovenskom múzeu."

„A pán ani sem ani tam; ale čert nespí -- povzbudí."

„A dnes na fruštik dostala som len chlieb v mlieku omočený. Pani mi
odkázala, že dneska nebudeme mäso variť."

„Ej, sloboda, sloboda, slobodienka moja!" a drgla zobákom do okna, ako
keď väzeň mreže probuje.

Ďobla lepšie celou hlavou, okno sa puklo, ale pod nohami rozsypala
pánovi otvorený paklík dohánu.

„Bude zle!"

Teraz už ozaj nevážiť. Hodila sa celá do obloka, pokrvavila si zobák,
ale tabla zhrčala, Zuza bola na slobode. „Júj, lenže aká to sloboda!?"
Prší, vietor duje, zima... Ej, predsa len sloboda!

Skok -- a bola na dvore. Vráta boli otvorené, vzala sa na krídla a poď
po kuse do susedovie humna.

Kým preletela, ochladla jej krv, bolo po radosti. Sadla na hradu, že ju
aspoň dáka myš, vrabec poteší.

Čakala celú noc, dážď s vetrom až do humna pral, myši, vrabce čušali...

Ráno šla slobodná, ale hladná spať a mohlo sa jej snívať o peknom
obarenom kúsku mäsa.

„A čo by len aj toho chleba s mliekom bolo bývalo," napadlo jej, keď
napoludnie, odvyknutá od riadneho odpočinku, precitla.

Nič. Do večera musela ďalej driemať o hlade.

Cez noc potom chytila iba jednu maličkú, chudú myšku, mladú, len taká
bľakotina ako z podsvinčaťa. Lepilo sa jej na zobák.

Na druhú noc našla iba zdochnutého vrabca v hniezde. „Eh, nebudem ho, sa
len trafí..."

Počula, že v susednom humne akoby myši lebo vrabce čvirikali.

„Ale čo sa budem za nimi zháňať, a možno, že to len dvere vŕzgajú, lebo
vietor... Dosiaľ ma chovali, teraz sa máš, Zuza moja, nabehať, kým dačo
do huby dostaneš."

A začala uvažovať, že vlastne vyviedla hlúposť, keď od kováča odišla.

„Konečne mi zle nebolo, nemusela som sa aspoň trápiť, čo do hrtana,
a pre tej trocha slobody... Ticho! Vrabce čvirikajú v susednom humne.
Idem ich kuknúť. Eh, fučí. Do rána dáko vydržím, a naráno sadnem si vyše
dvier, príde paholok, vidí ma, vezme, ja sa budem naoko brániť, ale
budem rada, že konečne čo aj služba, ale nepreťahovali ma, aspoň sa mi
nažrať dali... Ale ako ma tam prijmú? Oblok, dohán..."

„Prezviem sa."

K ránu priletela Zuza nad susedovu šmikňu a počúvala, čo sa o nej
zhovárali.

Nechválili ju. Ba nadávali jej do pľúh, do takých a takých. Že čo
zhltala a že ešte okno, dohán...

Druhí zas hovorili o slobode, ale čo, to už dobre nechápala.

Z pánových a tovarišových rečí však vyrozumela, že by jej to všetko
odpustili, len by sa vrátila.

Urobila tak, ako si to včera premyslela.

Druhý deň ráno, keď paholok do humna prišiel, nespala, ale schválne
prižmúrila oči, aby ju chytil, a predsa sa nenazdal, že sa mu ponúka.

Tak hľa, už bola zabudla, že koľkú to má cenu, keď kto chce a môže mať
svoju vôľu, sám keď rozhoduje nad sebou a je si pánom!

Zuza už o tom nemyslela: za myšami, vrabcami sa zháňať, a tak vlastnou
silou a prácou si živobytie obstarať, už sa jej odnechcelo. Šla
dobrovoľne za ten kúštik žrádla do otroctva.

Napoludnie už som ju našiel za mechom spokojne, s plným hrvoľom driemať.

Prihovoril som sa jej. Otvorila trocha jedno oko, ale akoby bola vedela,
čo si o nej myslím, hneď ho zase od hanby prižmúrila.

A tak zo dňa na deň sa viac vžívala do okolností, oddávala otroctvu, keď
len bolo toho mäsa dosýta.

Dostala vše len aj chleba, lebo pani susedu to začalo zunúvať, že starý
najlepšie mäso odkladá Zuze, Kate, Hermíne...

Vše bol chlieb aj kyslý, mäso smradľavé a málo...

Zuze sa začala služba znevídať, zalietla vše na plot, do záhrady, ale na
predošlú svoju slobodu vedela si už sotva spomenúť, a keď pán zavolal:
„Zuza, ideš domov!", priletela mu až k nohám.

Za kúštik mäsa dala by sa aj na retiazku uviazať, veď najtiaž len
privyknúť, potom je to už nič prenášať, myslela.

Zuza začala brucho pásť, nevychádzala už ani zo šmikne, len hrču mäsa
a čo aj chleba a spať.

Zlenivela tak, že ani obzrieť, keď si sa jej prihovoril... iba ak
pánovi.

Ba začala si namýšľať a kavku, straku vše tak uštípala, ak sa jej len
zblížili, ako keď otrok dostane akú-takú moc nad ostatnými.

Ale panstvo jej v otroctve netrvalo dlho. V hltavosti nechcelo sa jej už
ani oči otvoriť a požrala prekysnutý chlieb, staré mäso a čo jej podali.

Obžrala sa a včera večer jej zle začalo byť od žalúdka.

Vyšla na priedom, do dvora, pila vodu, probovala na plot, potom obzerala
sa po humnách, akoby jej v slabom zotročenom mozgu boli ožívali mladé
časy. Ale nie, bolo už neskoro.

Bola nechtiac otrávená.

Vrátila sa do šmikne. Na prahu ju prevalilo.

Pán ju zbadal: „Zuza, čože ti je? Zuza!"

Spišťala. Probovala na nohy, ale zle, len zle a horšie.

Hodilo ju a trepalo znovu.

Dali jej slaninky, korenia, mliečka sladkého do pysku, ale nič... zle,
zle... Šiel som povedľa. Zavolali ma, že Zuza zdochýna.

„Hľa, reku, dosť som sa ti navravel o slobode, ale ty hádam ani teraz
nemyslíš, že chutnejší chlieb na slobode ako koláč v službe."

Ešte ju pár ráz vyhodilo a potom zdochla.

# PRVÝ MÁJ

Dedina na Hrone. Prvý máj.

Dievčatá spevom, krikom zbierajú po slnečných brehoch kvietky: kašky,
púpavy, kohútiky, zvončeky; viažu kytky, vijú venčeky, chi-chi, cha-cha,
prizdobujú si nimi hlávky a dobrovoľne alebo s plačom dávajú ich
chlapcom-zurvalcom, hádžu na nich alebo pred nimi, do bielej ešte
riečky... Chlapci, čo tvrdší, smelší, sa prvý raz kúpu. Voda síce ešte
dych stavia, omočení trasú sa ako libačky, drkocú zubami, ale aspoň raz
sa omočiť, schytiť zahodený kvet alebo venček na vode -- to je odvaha,
to je hrdinstvo, nech stojí i zdravie...

Ja omáčam do vody palec, pošpľachocem rukou, ale sa nekúpem. Bojím sa
i ľadovej vody i rodičov, lebo ja som už nie dedinský, ale mestský žiak,
ktorý si má „pansky" viesť, hudú mi sprava-zľava, hoci môj ded krpce,
opasok nosí...

•••

Niekoľko rokov. Mesto na Hrone. Prvý máj.

Študentíci ideme zo školy. Proti nám ulicou ide procesia. Nemá zástav
z kostola, ani nezvonia; ale jednako všetko zastáva, len klobúka nikto
nepodvihne. Vyvaľujeme oči i my. Prvý raz také divadlo. Nad procesiou
červená zástava s maďarským nápisom, ktorý pre ševel ťažko prečítať.
V sprievode ticho, vážne, po štyria, nepravidelným krokom kráča
z päťdesiatšesťdesiat mladých chlapov. Čiernych v tvári, čiernych po
rukách, ale dnes novovymytých a nejako čudne -- pansky vyobliekaných,
s červeným klinčekom v dierke kabátov.

„Socialisti!" počujem hlas i šepot okolia. Poznávam niekoľko tvárí,
robotníkov a tovarišov.

Čudnú procesiu sprevádzajú vpredu, vzadu, z bokov mestskí policajti. Tam
je i môj ujček, čo sa mu nechcelo byť pri kopyte, i šiel za hajdúcha.
Pozdravím sa mu, ale on žmurká na mňa a odháňa všetkých chlapcov,
žiakov, i učňov, ktorí by sa radi pripojiť. Tak trocha sa mi zdá, akoby
áreštantov viedli.

Na nedeľu, že jeden či dvaja boli v procesii i z našej dediny, pán farár
pospomínal v kázni všetkých čertov, rád by vysypať celé peklo na ich
hlavy, ale niet ich v kostole. Tam sme sa všetci, celá dedina, poučili,
že sa socialistov treba báť ani antikristov...

I sme sa veru zľakli a otec s materou potom dlho uvažovali a prišli na
čisto oba v tom, aby sme sa nej ak my deti medzi nich niekedy nedostali.

•••

Každý rok, i o päť, desať, vždy v kalendári Prvý máj.

„Že ho už nevedia vytrieť z kalendára, bol by pokoj," uvažuje mať zase
po takej kázni, tým viac, že sme blízko mesta, kde sa množí robotníctvo
i z našej dediny, i my chlapci podrastáme...

Mesto. Obrázok ako driev: červené zástavy i tabuľky s nápismi o nejakom
volebnom práve, robote a chlebe.

Len všetkého viac, i národa sila.

A policajti už robia cestu, zastavujú, upravujú na bočné ulice vozy
i koče.

V školách sa nevyučuje. Teda i my študenti pletieme sa po meste od
včasného rána. Niektorí zakladajú si i klinčeky, kvietky do dierok
kabáta. Osmelím sa i ja, ani do tej vody. Z procesie ozýva sa maďarský
spev. „Föl honfiak!..." Prední znajú, ale ostatní slabo. Sú to robotníci
slovenskí. Učili sme sa pieseň v škole. Už nás nič nezdrží pripojiť sa
a spievať, čo hrdlo vládze, tak ako sme revali 15. marca „Košut nótu".
Potešia sa nám a my sa posmelíme a reveme... Trochu ma tiesni, ale držím
krok... Skončilo sa a ja pomyslím na mater a skrývam klinček.

‚A veď tam bolo plno študentstva, známych, z rodiny mojej, len práve že
páni neboli... Ale či sú to horší ľudia, len preto, že sú iba robotníci,
a nie majstri, páni, a nemajú šesť kráv v stajni ako my?...' vyhováram
sa sám pred sebou.

‚Len prečo zástavy a tabuľky mali všetky maďarské a prečo nezaspievali
aj po slovensky?' -- začínala sa mi vtedy budiť v hlave myšlienka, ktorá
ma zaujme a priviaže si časom cele.

Farár uvedie novú modlitbu proti novým kacírom, i spomína ich každú
nedeľu, lenže ich už menom nemenuje. Ale kto chceš, dohádaj sa, na koho
to padá. Aby mi tak zvedel o klinčeku, tam by bola známka z mravnosti
a náboženstva... a to už pred poslednou skúškou do života a istým
chlebíkom, ktorému sa rodičia tak úfajú a ktorý ma
potom -- učiteľa -- chcel zadusiť, ale som ho vypľul...

Pred pätnástimi rokmi kvapnem do Prahy. Prvý máj! Prední básnici,
spisovatelia prispeli do májových spisov robotníctva, slávnostných,
červeno rámovaných čísel časopisov. Procesia na každej ulici. Zástavy,
tabuľky, ale všetko svoje, české. Večer prednášky, v divadle i v lóžach
robotníci. Oslava práce popredným hercom alebo herečkou, živé obrazy,
robotnícka hra „Tkalci"...

Plná hlava dúm a spomienok na Slovensko. V kaviarni i doma porovnávam
slovenské robotnícke pomery s českými: do čitárne Detvana prídu nám
i slovenské májové spisy a čísla. Uľúti sa mi ich, že tam nikoho široko
známeho. I slovenčina tvrdá, kostrbatá, temer bez gramatiky a pravopisu.
Jedine myšlienka ťa viaže a hýbe vo mne akúsi túžbu, odvahu -- hodiť sa
do tej chladnej májovej vody... zo smelosti i za vencom...

Konečne -- nie; nemôžem viac, ako v duchu dobroželať. Necelý tam môj
program. Aspoň nie v Uhorsku. Prečo?

Mesto na slovenskom východe. Pred vojnou. Nemali sme so ženou
človiečika, s kým by v duchu našom pohovoriť. Traja-štyria študenti,
i tí len kradmo, za tmy mohli k nám. A poslaný si, i sám chceš klopať na
okienko ľudského a národného povedomia. Kam sa dať, kde začať? Začneme
u svojich: sedliakov, remeselníkov, vojakov, murárov... Navštevuješ,
i prídu. Naskytne sa príležitosť, voľby. Kandidát prichodí z Pešti. Je
Maďar, ale socialista. Spravodlivý ku všetkým. Prepadne iste, ale nebojí
sa, myslíš si a nahováraš remeselníkov naň hlasovať. Ale tí
robia -- pánom; nahováraš roľníkov, ale tí že majú ešte pražce predať
dráhe... Eh! -- Ideš, aby viac záujmu zobudiť, so ženou, na stanicu
v ústrety. Zíde sa nás hlúčok znevážených, zhľadených ľudí, ale my tvrdo
tiahneme zo stanice do mesta na programovú reč a odtiaľ do

kaviarne. Len jedno mi je divné: sme ani v Debrecíne. Tam nič slovensky,
ani tu. Ani spomienky, ani slova. Slováci hovoria šeptom po slovensky,
zle po maďarsky, ale všetko sa snaží po maďarsky, maďarsky. Rád som, že
roľníci neprišli. S kýmže by si pohovorili? Akáže spravodlivosť,
rovnosť? Nevdojak spomínaš, že v čisto slovenských mestečkách aj ich
zábavy, prednášky bývali maďarské, alebo ak -- maďarsko-slovenské.
V kaviarni zhovárame sa a žiadame si kávy po slovensky. „Káva -- káve"
po slovensky, po maďarsky. Zato nám nič, ale akosi čudne udivene hľadia
všetky susedné stolíky na nás, čo za inakší socialisti sme my než oni
ostatní, ktorí sa namáhajú maďarsky hovoriť a my... inak, „po sprobu"...
a ešte k tomu hlasno. Je nám tesno, ako asi bolo bratovi Šebeňovi
a druhom jeho na zjazde v Pešti 25. dec. 1913, keď mu maďarskí
súdruhovia privolávali, „aby sa učil maďarsky" a nežiadal podpory ani zo
spoločných peňazí na šírenie socialistickej literatúry slovenskej...
Utisnutým si cítim ducha v spoločnosti, ktorej útisk chlebový lákal ma
ako kvapka ortuti druhú kvapku...

Prielom. Od krajinskej centralizačnej maďarskej strany trhajú sa
Slováci, Rumuni, Nemci, Srbi... Žiada sa mi do víru. Veď v Čechách i tak
už zapísali celú moju literárnu prácu do služby utlačeným a poníženým,
a jedine oni, prešporskí slovenskí socialisti, odvažujú sa hrať
„nepanenský" môj divadelný kus...

Do „Robotníckych novín" posielam prvú poviedku. Tam stretneme sa so
Šrobárom i druhými...... A dnes spomínam.

•••

Slovenskú sociálnodemokratickú stranu a literatúru začali kedysi pred
tridsiatimi rokmi tvoriť bratia: Tupý -- Čech a Švéni -- Slovák. Onedlho
maďarská vláda Švéniho vyhnala z Pešti, Tupého -- neobčana -- z Uhorska.

Dnes Tupý a Švéni zišli sa so Soukupom a Lehockým, ktorí nedali zarásť
starým chodníčkom... Zišli sa, zahovorili po svojom, nestiesňajúc sa ani
sami seba, ani nemeckého, ani maďarského súdruha.

Dnes, robotný národ môj, ty večný svedok rodného deda, otca, matere,
bratov mojich a ich čiernych mozoľov, s oddanou dušou slávim tvoj
sviatok a sláviť budem, kým ducha nezatratíš hmote, ktorú som, bývalo,
cenieval len po zemiak, chlieb, párky a čiernu cigaretu, abych len
nezaprel svoj vyšší program, ktorý dnes s tvojím tak harmonicky sa
zhodol ako chlieb so soľou.

Dievčatá, vite vence! Chlapci, smelo do prúdu!

Rozostúpte sa, ulice mestečiek a miest československých, dnes do nebies
i do palácov Prahy a Bratislavy svojsky, bez nemecko-maďarského prízvuku
znie pieseň: „Do zbrane, občania!..." a okná palácov sa otvárajú slobode
a bratstvu.
