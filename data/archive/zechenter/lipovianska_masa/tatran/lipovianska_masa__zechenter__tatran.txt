#K#1#-K#
Časy sa menia a míňajú; s nimi sa meníme a pominieme i my. Všeobecnou vzdelanosťou, železnicami a ďalekopisom tratí sa nám minulosť chytro z očí a s ňou uháňajú pralesy, obyčaje a rýdzosť národná. Ostatný ostrovid zastrelený bol v doline Kamenistej vyše Hronca r. 1828. Mercúne#POZ#1;hvizdáky (svište)#-POZ# očividome miznú, a prídu časy, keď medvede len na papieri ukazovať budú. Aby sme zachovali pôvodný, prvotný ráz prírody, poľovnícke a iné s tým spojené národné zvyky, zaumienili sme si túto rozprávku na svetlo vydať.
Príroda je tým, ktorí jej porozumejú, všade a vo všetkom krásna. No krásy svoje vyvinuje inakšie na širokom, či už tichom, či víchrom rozbúrenom mori, na amerických prériách#POZ#2; (z franc.), rozsiahle, pozvoľna stúpajúce pastviská v miernom pásme Severnej Ameriky#-POZ#, pampách#POZ#3;(špan.), na trávnatých jednotvárnych rovinách v strednej Argentíne (Južná Amerika), s veľkými rozdielmi v teplote počas roka#-POZ#, llánach#POZ#4;#I#Llános#-I# - (špan.) rozsiahle trávnaté roviny v Južnej Amerike#-POZ#, inakšie na afrických savanách#POZ#5;(špan.), ploché trávnaté kraje, na niektorých miestach so stromami, v tropických častiach Afriky#-POZ# a ruských stepiach#POZ#6;(z rus.), plochý, mierne zvlnený, málo - pre suchotu len na jar a v jeseň - trávou zarastený kraj#-POZ#, a inakšie vo vrchovatých, romantických krajoch Švajčiarska. Rozličným ruchom odená príroda púta všade našu myseľ. Utešené kraje Tirolska a Švajčiarska sú známe svetu, či už z videnia, či už z opisov a sčiastky i z maľby. Naše ako idylické, tak i romantické podtatranské kraje ukrytú držia ostýchavo svoju panenskú krásu pred okuliarmi zvedavého sveta.
Sú to krajobrazmi a krajopismi ešte málo odhalené poklady. No myslím, že tomu bezočivé železnice koniec urobia, preboriac sa už až do srdca prekvapených hôľ. 
Taký jeden idylický i romantický pekný kraj predstavovalo i to miesto, ktorého dej tu opisovať hodláme; obec železného priemyslu — Lipovianska maša.
Vo Zvolenskej stolici, hneď poniže, ako sa Čierny Hronec s Hronom mieša, otvára sa zľava dlhá dolina. Úzka, skalnatá cesta vedie hore tou dolinou popri šumiacej Bystrej a vysokých, sosnami a machom porastených zápoliach, popri šuchotajúcich pílach a troskových, tvrdo zarastajúcich hálniskách — do mašiarskej osady Lipová. Keď putuje človek takto asi tri hodiny pri poskakujúcej, podľa mena í vskutku Bystrej, nevidí inakšie ako nebo nad sebou a strmiace vápeniny s červenohaluzími sosnami, smutnými brezami a celé kožuchy žlto kvitnúcej slamenej ruže (Sedum acre) a drapľavého bodliaka, nazvaného štrbák vlnohlavý (Cirsium eriophorum). Keď toto pútnikove oči takmer zunovali, otvorí sa zrazu dolinka v podobe kotlinovej.
V pozadí tej kotlinky vypína sa ešte i v pozdnom lete zduliskami#POZ#7;sú to záveje, prázdne priestory pod snehom#-POZ# pretiahnutým snehom pokrytý chlm Ďumbiera.
Ostrý zrak pozorovať môže pod snehovou čiarou v kosodrevine biele, meniace a hemžiace sa bodky; sú to v bujnej tráve pasúce sa voly. Bližšie k obci stoja zväčša smrekmi a jedľami husto pokryté hory. Duby tu nerastú. Roztratene čnejú, líšiac sa veselšou zelenou farbou, buky, javory, jasene, bresty, brezy, skoruchy#POZ#8;čiže oskoruše (jarabiny)#-POZ# a iné listnaté stromy.
Lipovianske biele domy roztratené javia sa po stranách medzi záhradkami, otočené čiernym lesom. Obývané sú mašiarmi, baníkmi, uhliarmi, rubármi. Vprostred obce stojí čierna maša#POZ#9;(z nem.), huta, vysoká pec#-POZ#, zdola nej bývanie majetníkovo a úradnícky dom predstaveného maše.
Úbočinami Ďumbiera vykrúcajú sa chlpy šedej hmly a už sa snehový chlm vo večernej žiare pýriť začína. Kým to dolu v tvári ohromných hôľ štebotavý maličký cvrček svoju nôtu hudie, hlavou pyšne holengajúc, napasené kravy vracajú sa odmeraným krokom domov pri harmonickom cvengote zvoncov.
Sú to znaky blízkeho súmraku.
Strážnik práve šiestu odzvonil na malej, na náprotivnom kopci stojacej kaplnke a ledva v tichej dolinke odznelo ostatné útle znenie zvončeka, práve ako keď sa dušička z mladuškého tela vysťahuje, rozľahol sa vysoký hlas, vylúdený cvendžavým úderom kladiva o liatinovú tľapku#POZ#10;dosku#-POZ#; týmto úderom robotník tamhore na kychte dáva hlasité znaky o koľkosti výsypov do ohnivej pece, ako i čas púšťania surového ohnivotekutého železa. Stroj zdýmal, mechy fučali, kalapódie — čiže drevené, povrchne remeňom obtiahnuté pantofle topiarov, obskakujúcich okolo pece po troskách — škvrčali, a čochvíľa po preborení pecových pŕs puckou a týkou ohnivá tekutá surovina sviežim červeno-žltým prúdom hadila sa do priestranných foriem, „husi“ nazvaných, ožarujúc čierne postavy a vypotené tváre mašiarov, osvetliac okolité predmety a pritom frfotajúc a iskriac.
„Bim!“ zaznelo na kychte.
Nastala nová šichta.
Keď už „husi“ tuhnúť a černieť začali, robotníci, vymenení novými, poberajú sa domov. Príchodzí robotníci medzitým odvláčajú na hákoch trosky a prchký plameň pred čeľustím pece zahadzujú uhliarskym prachom. Týmto nad hlavami vysoko pod krovom — kychtári. Jedni rúcajú na železných vozíkoch rudu a uhlie do plamenného priepadliska, iní však hľadiac von oknom na široké námestie, pokojne bielia a na hŕbočku ukladajú znamenité, na kychte pečené zemiaky, hotoví vrhnúť ich pri lahodnom rozhovore do vlastnej svojej kychty. Ponad to všetko vznáša sa z vysokého komína v kučeravých kotúčoch dlhý pás kovového dymu a zvláštneho pachu oproti zelenému lesu.
Pred zaprášenou a fučiacou mašou, pod košatou lipou, na troskách, porastených živým zeleným trávnikom a na uhliarskom prachu, využívajúc sviatočný večer a peknú chvíľu, zháňa sa veselá lipovianska chasa.
Hrajú sa rozličné národné hry, ktorých tu mnoho znali, a čo neznali, poučil ich národný „Sokol“#POZ#11;Boli dva zábavnopoučné časopisy toho mena. Prvý vydával Pavel Dobšinský v Banskej Štiavnici(1860-1861), druhý Viliam Paulíny-Tóth najprv v Budíne a potom v Skalici (1862-1869)#-POZ#, ktorého tu pričinením sa nášho hrdinu Janka pilne čítali.
Bolaže to pekná omladina!
Šuhajci sú bujní, vzrastení ako jedle a silní ako buci; dievčence pekné ako ruže. Prirodzená nenútenosť, pôvabnosť, pestrá národná slovenská mládež, k tomu utešené romantické okolie sťa by rámec; ozaj hodný to obraz, aby ho zvelebil majstrovský štetec.
Spomedzi všetkých krásou vynikal jeden pár: Anička, totižto vnučka majiteľa maše, pána Dymáka, a Janko Dubec, pre krutkavé vlasy všeobecne nazvaný „Kučeravým“. Tamtá je vysoká, a predsa plných ťahov, štíhla beluša. Vlasy žlté, vo dvoch hrubých povesnách poviazané, vlnili sa jej dolu chrbtom. Biele vysoké čelo, modré podlhovastéo krojené oči, nos rovný, jahodové, ako peniažtek malé ústa, líca ako jablko; zuby biele ako sneh tam na chlme. Pri každom prívetivom úsmeve otvárali sa jej jamôčky v lícach, ach!... hotový hrob nešťastným mládeneckým srdciam. A jej hlas znel tak ľúbezne ako ten večerný zvonček  v  čas  jasného  blankytu. I starší, keď na  tú  milú  vílu  pozreli, cítili v sebe veselšie žilky zahrávať, nuž akože by mladí nie!
Janko, asi dvadsaťpäťročný šuhaj, bol hrdej, vysokej postavy. Údy mal súmerne svalovité, vlasy kučeravé, čierne, tej farby fúzy, čierne zdravé oči, útlo nakrivený nos. Jeho šija bola vystretá, krok ľahký. Výraz pokojnej tváre je dobrotivý, ale pri najmenšom stiahnutí hustých obŕv pozorovať blesk ráznej odhodlanosti. Kto videl Bohúňovho „Hájnika spod Oravského zámku“#POZ#12;Peter Bohúň (1822-1879), slovenský maliar-portrétista. Jeho obrázky slovenských krojov a ľudových typov vyšli r. 1847 v Prahe. Jedným z nich je aj obraz hájnika spod Oravského zámku, ktorý tu Zechenter spomína#-POZ#, ten si môže Janka ľahko predstaviť. Dosť na tom, náš Janko bol taký švárny chlap, že sa mu veru dievčatá netrúfali hlbšie do očí nazrieť pre nebezpečenstvo popálenia; lebo kde sa jeho plamenný zrak na dno duše predral, tam to tlelo ako práchno pod kresivom, akže práve nevybúšilo ako iskra v pušnom prachu. Malebný národný kroj dovŕšil lepotu#POZ#13;(z chorv.), krásu#-POZ# tohoto slovenského mládenca.
Dobré bez zlého, pekné bez špatného, veľké i bez malého, svetlé bez tmavého byť nemôže; odpor v prírode je potrebný, aby tak pochop jeden popri druhom lepšie mohol vynikať. A tak, hľa,i v tejto skromnej spoločnosti nachodil sa do očí bijúci kontrast.
I postavou, i krojom, rázom, a tvárou rôznil sa od ostatných uhľomerač u majiteľa maše „totumfac“#POZ#14;(lat.) pravá ruka#-POZ# — Ravasy#POZ#15;(z maď. ravasz), prefíkaný, úlisný. Priezvisko vystihuje túto negatívnu postavu#-POZ#: Jeho chudé telo pokrýval dlhý šnurovaný čierny kabát. Vysoké čižmy, do čižiem nohavice, na hlave nízky klobúk s nahor vysúkanou strechou — sú jeho oblekom. Jeho tvár je žltopočernastá, oči malé, čierne, škuľavé, noštek krátky a tlstý, s veľkými, hore vystrčenými dierkami. Fúzy riedke a úzke, akoby bičom plesol; ústa veľké, zuby štrbavé, čierne. Nie je tomu vždy tak, žeby tvár bola odznakom duše, ale tu sa to zhodlo úplne navlas.
Hemžilo sa to veselo ako tie vodné pavúky  na tichej studničke pod šedivou jelšou, križujúc sa o závod jedno cez druhé. Aj ten najpovrchnejší pozorovateľ pri prvom pohľade na toto divadlo mohol badať, že veru príťažnosť istých osôb k istým osobám je väčšia ako ku iným; že sa isté páry očí vše hľadajú a nájdu. Mohol vidieť, ako sa pri hrách „Lokeš, čo chceš?“, „Jastrab a holub“, „Vlk a baran“ Anička veru len usiluje dostať pod ochranné krídla šumného Janka; a on zase, keď bolo treba lapať, naháňať alebo vyzvŕtať, len zase zapáral za Aničkou.
Druhý, čo sa za Aničkou, ba s väčšou náruživosťou — hoci s menším prospechom — namáhal, bol Ravasy.
Zháňal sa, behal, aby ju ulovil, no ona sa mu tak hybko a obratne vedela vymyknúť, a ešte šikovnejšie — a či vypočtovanou náhodou do otvoreného náručia Jankovho vbehnúť, že Ravasy vypotený, unavený, nikdy nemohol dôjsť cieľa a miesto toho získal hlasitý smiech samopašnej chasy, odrážaný susedným lesom pri akompanírovaní#POZ#16;(z franc.), sprevádzaní#-POZ# kychtárov, bieliacich zemiaky. Bol by pukol od zlosti, ale bol prisuchý na to, bol by zubami škrípal, ale nemal čím.
Jano Pobožný, hlásnik s mercúnovou čiapkou na šedivej, uhliarskym prachom zapadnutej hlave, s remennou zásterou pred sebou, s ťažkými kalapódiami na nohách, sedí pred mašou, široko rozložený na lavici.
Maco Otčenáš, topiar, nakrájal tuhý, tam kdesi pod Havránkou v lese na štieti ukradomky pestovaný tabak na lopatu, upražil ho kus na troskách, natlačil do mechúra a zapchal za zásterovú pracku. Pridružil sa k hlásnikovi a ponúkol i tohoto svojím vzácnym, tuho páchnucim výrobkom.
Pobožný vytiahne fajku spoza partice mercúnovej čiapky a podá topiarovi.
Otčenáš podanú fajku napchal, potom popľul si palec a ním vrch dokonale vymastil, až konečne vošiel pod mašu, aby ju na ohnivej troske pripiekol. Keď sa pariť začalo z cievky, podal ju hlásnikovi. Hlásnik, vyfúknuc ostrú paru a pritisnúc prstom nebárs zapáchajúci tabak, odcrkol flegmaticky slinu, založil nakríž ruky a také mohutné chlpy púšťal ozávod so svojím druhom, akoby hen bol rošty pod rudou podpálil.
„A nože, no!“ povie Pobožný, „nože, no!… Zo smiechu býva plač. Meračova tvár sa mraští ako zlé v oblaku. To je človek ľstivý ako líška a jedovatý ako had.“
„No, však, ak je pravda, čo svet hovorí, nuž mu to už v krvi trčí; lebo i jeho otec mal byť veľmi zlostným človekom.“
„Ba musí tomu tak byť,“ pokračuje Pobožný, „musel to byť opacha. Raz, prosím vás, nocoval u mňa jeden, hen z Grlice#POZ#17; dedina v Gemerskej (pri Ratkovej), kde bol v 60. rokoch 19. stor. železný hámor#-POZ# pošlý potuláč-hámorník a ten mi vám rozprával, že vlastný otec tohoto istého uhľomerača, človek surový, skrivodlivý a tiež uhľomerač, čo robotníkov vše len utlačoval a trýznil, ukrutnou smrťou zo sveta zišiel. Keď vraj raz na kychte robotníkov bez viny ohreblom lomil a jednému chudákovi oko vybil, rozdráždení mašiari pochytili milého chlapa a šmyk s ním do pece, do horúceho pekla ho hodili.“
Otčenášom toto zatriaslo.
„Huj, to krátka, ale, prisámjánu, hrozná smrť! Hm, ale liatina iste sa lámala, lebo tá koštiale netrpí!“
„Povedajú starí mašiari, že také železo, ktoré duša preletela, býva nešťastné. Kôň ním podkovaný kope, takými nožmi sa kolú a klincami šibenice zbíjajú. Šable,“ hovorí, „majú byť znamenité. I Jánošíkova valaška — veď viete, tá ,Valaška rúbaj´ a rúbala — povedajú, že bola tiež z takého, ľa, železa.“ Za tohto rozhovoru, počas veselého zhonu mládeže pod košatou lipou začínal súmrak ľahkým krokom rozťahovať nad tichým okolím svoju tmavú sieť. Snehové plachty tam hore na Ďumbieri pýrili sa plamennou farbou na rozchodné večierkom.
Mládež točila sa ešte rezko.
Ravasy, rozpálený Ankiným vzdorom, vše a vše usiloval sa jej zmocniť. Po mnohom namáhaní podarilo sa mu to raz predsa.
Chytil ju, objal a chcel ju bozkať; ona rozhnevaná odstrčí ho od seba, len toľko, že sa na zem nezvalil. No, to ho len tým väčšmi rozpálilo. I zoberúc všetky sily, rozbehne sa za ňou a už ju jednou rukou popadne za dlhý vrkoč.
Anička, sťa v úzkosti postavená splašená holubica pred krahulcom, vbehne do otvoreného náručia Jankovho. Keď ju však i v tomto prístave bezpečnosti Ravasy dotierave držal, a predsa pustiť nechcel, stisne mu Janko železnou päsťou ruku, prsty spraštia i popustí. I zvrtne ho tak silne, že sa uhľomerač, vzbúriac uhliarsky prach, na zem prekotí.
S Ravasym náhodou vypadne na zem i Jankov, cínom krásne vybíjaný a jeho menom poznačený končiar.
Nikým nepozorovaný, Ravasy strčí vypadnutý nôž rýchlo pod svoj kabát.
Nastal všeobecný smiech.
Merač pozbiera sa a letí s nevýslovnou zúrivosťou proti Jankovi.
Kým sa Janko mohol i len spamätať, vylepil mu zaucho.
No Janko sa uhne, úder mu len bok hlavy šúchol a klobúk mu na zem zrazil.
Jeden výkrik nevôle zo všetkých strán — a už sa šuhajci so zdvihnutými päsťami hrnuli na nenávideného Ravasyho.
Jankova tvár sa zarumenila.
Jedným skokom pochytí o lipu opretú valašku, švihne ju v povetrí ako archanjel Michal meč nad diablom a — beda meračovi!
Spamätá sa i spustí blýskavú valašku pokojne dolu, chytí od zlosti a strachu zmeraveného napádateľa za hrdlo, vyzdvihne a potriase, že mu až koštiale hrkotali.
Keď zbadal, že sa mu obojok z atily odpáral, strčil do diery kabáta porisko valašky, a podnesúc ho k lipe, pri jasote rozbúrenej chasy zavesil Ravasyho na odlomok trčiaceho konára.
V tomto nepríjemnom položení trepotal Ravasy nohami, rukami, zvíjal sa a hrešil, kým sa mu golier nepretrhol a on nespadol dolu.
Zaškrípal zubami, hroziac päsťou Jankovi.
„Počkaj, ty pes, za to sa ti odslúžim!“
I odbehol ako besný preč.
Ihra sa skončila, mládež sa rozišla.
„Hľa,“ povie Pobožný, vytriasajúc dohorenú fajku, „či som nepovedal, že sa to zle skončí? A nože, no, veru to nebude dobre. Ravasy je pomstivý oplan!“

#K#2#-K#

Minulo niekoľko hodín po opísanej udalosti.
Bledý mesiac tajným svojím bleskom osvetľuje krásny dedinský obraz.
Hlboký pokoj panuje široko-ďaleko a je len kedy-tedy prerušený šplechotom štebotavého, chladného, iskriaceho potôčika a cengotom meridzajúceho statku po maštaliach.
Veľmi dojímavý to obraz!
Dedinka v náručí velebnej prírody podobá sa ozaj dieťatku, bývajúcemu pri prsiach starostlivej matičky. Príjemný zápach lipového kvetu a rôznofarbistých fialiek niesol sa povetrím, aby už tak nielen oči, uši, ale všetky čuvy boli milo dojaté, očarené.
Predsa však v odpore s pokojom a krásou krajobrazu stojí rozčúlenosť myslí tých osôb, ktoré sme pod lipou v ihre a v náruživostiach poznali, bo tieto posledné idú za človekom i do tých najodľahlejších pustatín.
Janko kráča hore závozom ľahkým krokom na obľúbený kopec Malinec, jemu po boku ide verný, vždy veselej mysle priateľ, bodrý šuhaj Štefan Kolojovie.
Rozhovor vedú živý, hlasom zavše temným, zavše povýšeným.
Ich reč sa točí okolo Jankovej minulosti a osudov jeho lásky.
Janko chodil s najlepším prospechom do škôl, oddal sa dušou vedám, pestujúc nadovšetko prírodovedu. Otec umrel mu náhle. Bola to pre nášho šuhaja strela z jasného neba. Nešťastná strata pretrhla i pokračovanie vo vedách. Matka na obe oči temná, vlčou tmou porazená, potrebovala podporu; a aby i majetok pilným otcom nadobudnutý na mizinu nevyšiel, prinútený bol Janko školy zanechať a domov sa navrátiť. Poklady školských vied i tu dobre zúrokoval, rozmnožiac rozumným hospodárením dôchodky svojho majetku tak, že on i jeho starká, chromá mať mohli pohodlne, keď i nie nádherne žiť. Poučovaním prispel i obyvateľstvu či už dobrou radou, či príkladom a skutkom ku hmotnému i mravnému dobrobytu. K tomu jeho vľúdnosť oproti každému, jeho národný kroj a pekná, v každom ohľade bez škvrny postava získali mu náklonnosť všetkého obyvateľstva. Výnimku v tom robili dve osoby, a to pán Dymák a jeho uhľomerač Ravasy.
Anička, pekná dušička — vnučka pána Dymákova — nesúhlasila v tomto smere so svojím strýkom.
Krásna, v peknom tele i peknou dušou obdarená sirota, už dávno opanovala úplne do posledného kútika srdce Jankovo.
Jej tŕnistý, ba nadmier odvislý stav roznietil hrdinské a básnické srdce Jankovo.
No i Anička jeho v srdiečku svojom nosila; i snila o ňom, ako v noci, tak vo dne. Ach, vinula sa okolo neho ako ten nežný brečtan okolo silného duba.
Bola to láska obapolná, hlboká, láska v hlbinách duše zakorenená, hotová i k tým najväčším obetiam.
Nuž ale medzi zem a slnko vohnal sa čierny oblak, zatemnil svetlo, aby nasledovala búrka.
Ravasy zaľúbil sa do Aničky celým ohňom svojej náruživej povahy. A keďže bol ľstivý, ihneď svojho soka na dne srdca Aničkinho spozoroval a seba telesne a mravne s Jankom porovnávajúc, dobre videl a vedel, že ho tak ľahko, a aspoň na dobrý spôsob odtiaľ nevytisne, umienil si, že použije všetky prostriedky, čoby aké zlé boli, len si k cieľu povedú.
„Finis sanctificat media,“ čiže cieľ posväcuje prostriedky, pomyslel si, a „Aničku dostať“ rozprášilo i poslednú váhavosť.
Ravasy bol, ako to Pobožný pred mašou dobre uhádol, oplan, a to oplan od rodu, a preto planstvo vyviesť mu ťažko nepadlo; ba tak sa zdalo, že bez neho — čímsi vnútorne nútený — ani dobre žiť nemohol.
Keď svojimi fígľami, sladkým dvorením priazeň Ankinu zadovážiť si nedoviedol, ba otobôž len väčšmi nenávideným sa stal, obrátil všetky pletky a siete na ľahkoverného, vo svojich priemyselných povinnostiach kus nedbanlivého predstaveného, pána Dymáka.
Mal on svojho pána, ako sa hovorí, úplne vo vačku. Bez jeho rady nerobil nič; on mal ruky vo všetkom. Čo pri maši chcel vykonať, tomu istotne pán Dymák prisvedčil. Nadužijúc túto dôveru, vyhovel svojej pomste na robotníkoch. Kto si z nich prevrhol hrnček u pána všemohúceho uhlomerača, ten sa istotne pozbavil priazne i u Dymáka a prepadol osudu. Účty viedol on, kľúče od pokladnice zväčša u neho bývali v opatere. Slovom úlisný chlapík, hoci mu od srdca nikdy nebol naklonený, stal sa predsa nevyhnutným „totumfac“ Dymákovým.
Na poľahodu vyvedenia jeho nekalých zámerov prispelo Ravasymu i to, že pán Dymák, ačkoľvek od prírody dobrým srdcom vystrojený, predsa predpojatosťou oproti iným národnostiam zachvátený, stáleho vo svojom svätom presvedčení Slováka nenávidel, akoby Slovák tú istú vlasť milovať nemohol, alebo ani práva nemal, aby s vlastimilstvom i lásku k svojej národnosti mohol spájať. Slovom, napáchnutý bol tou tak obyčajnou, ako nepravou zásadou, že v národnostnom ohľade Slovák len iného milovať má, seba samého nie. V očiach Jankových bol Dymák potlačovateľom Slovákov, „maďarón“, ale v očiach Dymákových bol Janko nebezpečným „panslávom“. Sú to dve tak rozličné mienky, ako oheň a voda, sever a juh, a skorej sa Bystrá hore na Ďumbier, na svoje strmé žriedlo vráti, ako by sa tieto protichodné mienky v súhlas mohli uviesť. Veď sme toho zakúsili dosť a ešte i zakusujeme!
Najhoršia pre Janka bola tá okolnosť, že roku 1848 ako dobrovoľník chytil sa zbrane.
Ravasy, tieto okolnosti použijúc, huckaním, podpaľovaním zrodenú nevôľu Dymákovu oproti Jankovi vedel roznietiť v opravdivú nenávisť.
Hoci Janko cítil, najmenej rečeno, chladné chovanie sa pána Dymákovo oproti sebe, predsa túžiac za uskutočnením svojho šťastia a chtiac ukončiť neistotu, chytil a odvážil sa k odhodlanému, čo i menej šťastlivému kroku.
S mocne bijúcim srdcom predstúpil Janko pred pána maše, strýka Aničkinho.
Osud celej budúcnosti ležal mu v rukách, keď sa chytal kľučky.
Na okamih zastal, potom na krídlach lásky, otvoriac rezko dvere, vstúpil do izby.
Úctivým spôsobom, vľúdnym hlasom predkladal stručne a prirodzenou farbou svoj stav, i uchádzal sa o ruku Ankinu.
Odpoveď pána Dymákova, od ktorej nebolo veľa dobrého očakávať, bola nad všetko pomyslenie neslušná.
Čím viac Janko prichodil ku koncu reči, tým tuhšie sa vnútorná búra Dymákova, to červenou farbou tváre, to iskrením očú alebo trhaním svalov dávala najavo.
Odveta bola krátka, navrlá, pyšná, v tom zmysle, že Anička pre človeka iného zmýšľania, iného predžitia a stavu je určená. Dal mu na vedomie, že ho úplne za nehodného považuje, aby sa mohol uchádzať o ruku jeho vnučky.
Čím ďalej pán Dymák hovoril, tým viac sa sám roznecoval, upozorňujúc opovážlivého pytača, aby si to koniec-koncov z hlavy vyhodil, Aničky sa vystríhal, ináč že bude prinútený ukázať mu dvere.
Táto určitá nemilosrdná odpoveď zranila myseľ, ale urazila i šľachetnosť Jankovu.
Ako oparený, do hlbín duše skormútený sa oddialil; no jeho láska nielenže nebola udusená, ale tajná, v útrobách ukrytá, tým tuhšie plápolala.
Láska je výmyseľná, zvláštnou rečou očú nájde si tisíc spôsobov porozumenia. Toto zahatať, to prekaziť je vec nemožná! Kde by si ani za svet nemyslel, vykutí si chodníček, na ktorom sa zíde. Magnetická príbuznosť zaľúbených duší nemá miestnej prekážky. Nesie sa vzduchom do najďalších krajov, do nebies, a keď hmota hrobom hranicu dosiahla, opravdivá láska prekračuje i medze hrobom položené.
Mesiac, dobrý ladný mesiac bol odjakživa priateľom zaľúbencov, alebo popravde rečeno, zaľúbenci bývali a bývajú jeho priateľmi. Mesiac má príťažlivosť a pôsobí na velikánske, nekonečné more prítokom a odtokom, má magnetickú príťažlivosť na istých, citlivejšími čuvami opatrených ľudí, na spáčov jeho plným svetlom osvietených, na útle, z klíkov pnejúce sa bylinky a — na zaľúbených. Týchto tak rád von vyťahuje do tajného, čarovného svojho svetla, ťahá do hája, kde slávik spieva, ta, kde červenooká červienočka milú pozdnú melódiu mesiačiku žaluje, ťahá von, ťahá — a preto, že ťahá, nazvali dajedni mesiac — iste nie zaľúbení žartovníci — vizikátorom zaľúbencov.
Táto príťažlivá moc účinkovala i na našich zaľúbencov.
Janko a Anička uzrozumení zišli sa ukradomky na dohovorenom mieste.
Tam, kde sa Bystrá krútňavou do tajných podzemných priepastí tratí, aby na druhej strane kopca prúdom sotená na svetlo sa vírila, boli pod hustými jedľami biele, machom a rebričím porastené zápole. Keď náprotivná strana belela sa v plnom svetle mesiaca, úkryt zaľúbencov v jedľovej tôni len kde-tu obsypaný bol pomedzi haluze predravším sa strieborným svetlom podivných mátožných pásov. Dolu zápoľami hojdali sa na machu modré zvonce hôľnej vetviny — Atragene alpina#POZ#18;(lat.), horská rastlina z rodu plamienkov (Clematis)#-POZ#, a na liste blyšťali sa rosné slzy. Pod nohami temno šumela krútňava, nad hlavou, ľahkým vetríkom hladkané, objímali sa šuškajúce si tmavé jedľové a tisinové vetvy, na vysokom vrcholci pískala si do neba hľadiaca trskota#POZ#19;druh drozda#-POZ# sólo, čomu celá príroda s úchvatom načúvala.
Všetko vôkol dýchalo láskou!
V tom idylickom položení, v malebnom rámci podhôľneho večierka stoja Janko a Anička.
Ľavou rukou Janko drží štíhlu Aničku okolo pása objatú, pravicu mu ona rukami stíska. Hatiaca jedľová haluz uchýli sa zvedavému mesiacu a on nakuknúc štrbinou, zaleje mäkkým svetlom krásne dve postavy. Ústa sú nemé, no oči, dovedna vtekajúc, prelievajú blaženosť z duše do duše.
Utešená vidina!
Odznel ostatný fujarujúci hlas trskoty po vlhkých húštinách.
Anke kanuli dve slzy z modrých očiek, stratiac sa v mori blýskavej rosy.
Po chvíli otvorila ružovému puku podobné ústa i šeptom vypráva príbehy dňa, ach, príbehy smutné!
Uhľomerač oznámil pánovi škriepku pred mašou, ktorá podvečer v jeho posmech vypadla. I nechybovalo na hane a ohováraniach, ktoré boli metané na Janka. A smelým zvratom použijúc okamih pánovej rozhorčenosti, uchádzal sa dotieravec urputne o ruku Aničkinu.
Dymák zarazený šúchal si čelo a nerozhodnutý sa zamyslel. Ale keď mu Ravasy stav maše vysvetlil a seba predstavil ako budúceho spolupracovníka, ako jediný spôsob na pozdvihnutie železného priemyslu upadnutej maše, do tesného vohnatý Dymák — pristal.
Predvolanej Aničke bez okolkov predstavil Ravasyho ako jej ženícha. Keď sa tomu Anička dôrazne a s opovržením vzoprela, odpovedal, že sa jeho vôli musí podrobiť, ináč že ju z dedičstva vytvorí a von z domu vypráši, zakazujúc jej obcovanie s Jankom, ktorého, ak sa prah jeho domu prekročiť opováži, dá vraj psami von vyhnať.
Nápraskom to šlo všetko, nápraskom stavali sa odpory zaľúbencom.
Anička prostosrdečne uisťovala milovaného Janka, že si ona radšej mlynský kameň na šiju zavesí a do pahltnej krútňavy tam pod nimi blbotajúcej sa hodí, než by mala byť Ravasyho spoločnicou.
Obávajúc sa strýkových zlostných výstredností a aby jej oddialenie sa z domu nebolo zbadané, musela sa lúčiť a odbehnúť domov.
Musela obslúžiť hostí, prišlých z mesta na zajtra vydržiavať sa majúcu poľovačku na medvede.
A tak dala „zbohom“ smutnému Jankovi.
Keď sa Janko kormútil nad svojím neprajným osudom, Štefan preháňal mu veselým spôsobom muchy.
Priateľský rozmar účinkuje na ťažkú myseľ tak uspokojivo, ako keď nám dakto na boľačku fúka.
Medzitým prejdú závoz, ďalej zapadnuté hálne starých zapustnutých baní — vyšli na rovinku, rozloženú pod širokým bukom.
Táto rovinka ležala práve kosom oproti krútňave, nám známej zo schôdzky zaľúbencov.
Štefan uhne sa zrazu, pozorujúc ostrovidovým okom, že sa pred nimi čosi čierne plazí po zemi.
Janko, ktorého myseľ inde blúdi, zadumaný nebadá nič.
Príduc pod buka, umiestili sa na mäkkom machu.
Opatrný Štefan nakukáva, založiac si ruku nad oči, do hustých haluzí.
A nie nadarmo!
Vskutku čosi podivného zočil tam hore na buku. No, nepovedal nič, lež zdvihol sa pozorne, naznášal hŕbu raždia a na to kopu sviežej čečiny.
Janko sa ho pýta, čo s tou míľou zamýšľa.
Štefan mu šepne:
„Chcem ohňa rozložiť.“
„Načo ti ten oheň?“
„Chcem plcha vykúriť.“
„Plcha? Plch nebýva na buku, skorej na jabloni.“
„S výnimkami,“ povie Štefan s potuteľným úsmevom. „Teraz je na buku, opacha; len sa, prosím ťa, ticho drž, a hneď sa presvedčíš, že je tomu tak.“
I vytiahne spoza opaska kresivo.
Čosi-kamsi zapáli práchno, vloží to do lístia, krúti dookola rukou a lístie blčí. I strčí ho do nakopenej raždiny, ktorá v okamihu plápolá a praská.
Dym sa valí ako z uhliarskej míle cez haluze buka, tučný ako sudy, a celá rovinka stojí ožiarená červeným plamenným svetlom.
V haluziach na buku hniezdi sa, fučí a praští čosi, až zrazu v págeľ skrútený človek s buchotom blízo blčiaka dolu padne.
„Jaj, zadusím sa!“ kričí zúfale.
Janko chcel mu na pomoc prispieť i vyskočí.
Odpadlec sa švihle pozbiera, jajkajúc a preklínajúc pokuľháva i poberá sa dolu kopcom ďalej.
Janko stojí zadivený.
Štefan rehoce sa celým hrdlom.
„Plcha som vykúril!“ kričí po chvíli.
Ravasy vypátral Jankovo obľúbené dostaveníčko. Prišiel ta, plazil sa ako had, aby aspoň rozhovor priateľov mohol vypočuť. I vyliezol na buka; no bol spozorovaný bystrým okom Štefanovým a — ako známe — náležite vykúrený.
Priatelia sa ešte zabavili a už pozde rozišli sa domov na odpočinok.
Jankovi nebola tá noc na odpočinok, lež na trápenie. Pritesno bolo mu v chyžke. Nemohol zaspať, vyšiel do záhradky pod stenu. I usnul pozde nad ránom pod jabloňou, kde sa bol vystrel do vlhkej studenej trávy.

#K#3#-K#

Prívetivé slniečko nakukávalo škárou pomedzi zápole tam od Vlčej ponad Zbojnícku do Lipového, ktoré si práve oči vytieralo. A už celý húf čerstvých ranostajov sa tam hemžil.
Pred mašou bola trma-vrma, celý to radvanský výročitý trh.
Strelci, rozmanitým krojom odení a zbrojou rozličného druhu opatrení, veličili malebnú rozmanitosť poľovníckeho obrazu.
Aké sa len tvorili skupeniny!
Tam baník s práchnovou#POZ#20;vyrobenou z huby, ktorá sa používala na práchno#-POZ#, vlastnoručne robenou čiapkou na hlave a v žltočervenou hlinkou zamazaných puliderách skúma vážnym zrakom pušku. Puška tá patrí čiernemu uhliarovi so širočizným klobúkom. Keď mu baník stroj chválou obsýpa, prisvedčuje radostne hlavou i vyciera cez červené pery zuby, biele sťaby žabice. Opravdivý strelec je hrdý na svoju pušku ako zaľúbenec na svoju milenku. Tam zase rubár so širokým opaskom a na ňom s blýskavými mosadznými prackami kľačí na jednom kolene i zapeká si pípku. Dym sa mu kudlí do očí, a on, metajúc hlavou, mraští počernú tvár. Podľa neho priťahuje si valach v čiernej hunke návlaky na krpcoch. Ej, veď sa už dnes dokonale vybehal, keď prebehol hentam od priehybského salaša, ktorý je dobré dve hodiny vzdialený. Tam pod lipou, ktorá nám je od včerajška známa, pokrajuje si šedivý upískaný mašiar biely oštiepok s čiernym chlebíkom. Robí to tak pokojne a s takou chuťou, že mu to králi môžu závidieť. Za ním pocengáva si suchým hrdlom trápený horár z tej medovej „gramatiky“. V pozadí stoja pohotove honci s dlhými cedilami na chrbte a valaškami v pästi, chlapci to ako kvet a samá roztopaš. Jedni sa za prsty ťahajú, druhí šibenice preskakujú, kolesá lámu, pasujú a tomu podobnú peleš stvárajú. No, kamkoľvek zrak obrátiš, všade na pôvodných, pevných postavách svalovitých Slovákov s úľubou sa zastaví.
Nemenej čulý život, ako tu pred mašou, panoval i v dome a na dvore pána Dymákovom. Hostia a významnejší poľovníci vystrájali sa tu na pohon. Vrázdeniu dverami, behaniu a motanine nebolo už konca-kraja. Ten vyťahoval nábitok, onen čistil cievu, tamten strebal kávu, iný slivovicu, štvrtý pochutnával si na kapustnici s klobáskou a tak ďalej, každý dačím inším bol zamestnaný. Pánu farárovi nesvedčil ramár, pán polesný nemohol si nájsť klobúk, a mal ho na hlave. Nadpolesný sa veľmi hneval, lebo mu niekto miesto patrónov, malých klobások vložil do kapsy. Lekár, ktorý väčšiu časť noci pri ferbličke presedel, ospanlivý nijako nemohol vliezť do nohavíc.#POZ#21;Lekár… do nohavíc. - Autor tu opísal vlastný prípad#-POZ# Ako by i vliezol, keď mu kamaráti nohavice nitkami pozašívali! Lesní vo dvore psov na svorky kládli, tlč im dávali, rozkazy prijímali a dávali.
Každý mal dajakú robotu. Aby bolo huku ešte viac, psi vrčali, zavýjali, druhí sa ruvali, brechali, štekali a skolili.
Nechybel v tejto strakatine ani Ravasy.
Zelený klobúk s hlucháním perom, zelený kabát a dupľovka na pleci ho ozdobovali. Takto vyfintený presúšal sa s veľkou obľubou a blaženým úsmevom. Akoby aj nie, veď mal predsa zabezpečenú ruku najkrajšieho dievčaťa!
Anička bola bledá. Plač obrúbil jej nebeské oči červenou farbou. S tichou oddanosťou konala svoje domáce povinnosti. Úctivo vystupovali jej všetci z cesty, kade prechodila.
Nie tak Ravasy!
On sa jej všade na oči staval, a čo ako mu ona pri svojom mnohonásobnom sem-tam behaní vyhybovala, on sa jej vše a vše v ceste vyškieral.
Beží s plnou, čajom naloženou tácňou. Úlisný Ravasy použije toho okamihu, i podal sa, chtiac ju objať, za Aničkou. Čo tu robiť? Ujsť nemohla, tácňu pustiť nesmela, v rozpakoch postavená chce kričať. Vydúr a Dolina, veľkí na svorke uviazaní psi, za kúriacim sa žrádlom skočia jedným mykom na dvor, svorka sa okolo nôh Ravasyho okrúti, a on, aký je dlhý, padne pod schod, kde práve morka na vajciach sedela. Morka vzletom a krikom zachovala si život; ale vajcia, len pred troma dňami podsypané, bez nádeje na výsledok vyliahnutia, rozišli sa žltou farbou na nohaviciach Ravasyho a na tej čiastke tela, ktorá prírodou a právomocnosťami zdá sa byť zvlášť určená na telesný trest.
Anička bola oslobodená. Nasledoval všeobecný smiech. Najväčšmi, vtiahnuc hlavu medzi plecia, chichotal sa na dvore o kôlňu opretý Štefan.
„Len ho,“ povedá, „múkou obsypte a hoďte do horúcej masti, a máte hneď vyprážanú teľacinu.“
Celému kriku urobilo koniec zjavenie sa domového pána, ktorý v sprievode svojich hostí vykročil na pitvor. Zberali z rámu pušky, kapsy a celý húf zo dvora a z domu pobral sa pred mašu. Tu pozbierali sa rozložené zástupy, pozdravujúc príchodzích a točiac sa okolo pána maše, vydávajúceho rozkazy.
Pán Dymák je muž najlepšieho veku, chlap udatný, v sivej halienke, ťažkých čižmách a sivom podperenom širáku. Vysoké čelo vráskami je preorané, pozor mútny ako podhôľne, v pozdných novembrových dňoch ťahavou hmlou zahalené bane.
Otčenáš priblížil sa k Pobožnému.
„Ej, veru,“ riekol, „ten náš pán vyzerá akýsi smutný! Aké má tie obrvy stiahnuté a fúzy mu odvisli ako šúľky na smreku. Či je nevyspatý, či ho tie nešťastné karty pomútili, a či mu je ký hrom?“
Jano Pobožný, hlásnik v mercúnovej čiapke, kývnuc hlavou, poznamenal na to:
„Keď som v noci práve dvanástu vypískal, tu sa zrazu blyskne a ohnivá metla iskry sypúc, ako keď liatina do mokrého piesku vrazí, tam kdesi nad uhľomeračovým komínom vyletela, potom letela, letela ponad mašu, až konečne tam kdesi za Besníkom s veľkým rachotom sa rozpadla. A to veru, bodaj ma stislo, nič dobrého neznamená!“
Krivý uhliar Rakyta, dopočujúc ten rozhovor, doložil:
„Ba mne valach z priehybského salaša rozprával, že počul nad Gajdošovým potokom po rozkálaných zápoliach celú noc vietor ustavične stenať a kuvika kuvikať. Aby nás len Pán Boh od zlého a škody ochránil, žeby dakoho zver nepošpintala.
Vtom pristúpili štyria puškami ozbrojení chlapi, včera vyslaní obkolesiť medveďa. Kým ho kolesili a už vychodiť mienili, zjavil sa on na druhej strane pod samou hoľou. Tam pásli paholci stádo volov. Tu sa zrazu v noci vyrúti na ne; najkrajšiemu z nich vyhodí sa na predné lopatky a jedným silným úderom vrazí mu pazúry láb do krku. Silný vôl zareve a vlečie zaťatého ťažkého medveďa za svojimi pasúcimi sa druhmi. Na volovo ručanie pricválalo všetkých tridsať i šesť širokorohatých kusov a začal sa krutý zápas na život a na smrť. Pastieri kričali, voly ručali a medveď mumlal, len sa tak doliny ozývali. Voly, zohnúc šije, hnali sa rohmi doň. Medveď popustí krvavú žertvu i postaví sa, rozdávajúc ťažké zauchá, na zadné nohy. Ale i jeho trebárs hrubou bundou zaodiate a nepriam útlocitné rebrá nemôžu odolať opakovanému útoku dlhých, končitých rohov. Jeden z volov vrazil mu tak silne rohom do boku, že ho ledva von vytiahol. A keď na to pastieri s fakľami a kyjmi dobehli, prinútený bol cúvnuť, spásu v úteku hľadať a utiahnuť sa nazad do tmavého lesa. Voly tak boli zdivené, že sa sami pastieri pred nimi až za vatru utiahnuť museli.
Pán maše naslúchal pozorne túto správu i porobil potrebné poriadky. Na radu skúsených strelcov zmenili pôvodný plán pohonu. A že už raz navnadený medveď, ktorý iste zamýšľal nový nápad zo svojho ložiska, ďaleko sa neoddialil, ustanovilo sa honcov pustiť od Gajdošovho potoka hore. Odrážky mali stáť grúňom na Pliešky a Čerťaž, z druhej strany však Klátnym grúňom až po Salašníky a Korytársko na Strunčenô. Strelcom vykázali stanoviská na vrchu Korytárskeho. Takto bol utvorený štvorhran, v ktorom bolo treba obohnať medveďa.
Naložiac ešte prísny dozor honcom, pán maše rozkázal strelcom, aby pre lepšiu istotu nestrieľali na medveďa ďalej od tridsať krokov, aby mu tým bezpečnejšie klovy vyšparchať#POZ#22;(poľovnícky výraz), zuby vyčistiť. V prenes. zmysle: zneškodniť, zastreliť#-POZ# mohli. Obrátil sa ešte ku svojim hosťom a so smiechom poznamenal, aby bdeli a mackovi uvrznúť nedali, keď i cez noc málo alebo nič nespali, ináč že vinní bez výnimky budú trestaní štyriadvadsiatimi ramármi, vyčítanými hlásnikom Pobožným.
A tak stúpali napred s heslom: „Pán Boh požehnaj!“
Pobožný, hlásnik s mercúnovou čiapkou a jazvečou kapsou, ako riaditeľ išiel vopred, za ním oddielni lesní, potom nasledovalo panstvo, za panstvom dlhý rad rozličných tried strelcov, ako mašiari, uhliari, baníci, rubári, valasi — ako bol kto práve puškou zaopatrený a medzi strelcov počítaný; až potom kráčala s cedilami cez chrbát, o valašky sa opierajúc, poskakujúca mladá chasa, veľký zbor honcov.
No, bola to opravdivá križiacka výprava Godfrieda Boullona#POZ#23;#I#križiacka výprava Godfrieda Boullona#-I#(1061-1110), dolnonitrianskeho vojvodcu. Bol vodcom prvej križiackej výpravy, s ktorou r.1099 dobyl Jeruzalem#-POZ# proti — medveďom.
Upískané malé deti cez škamravé oblôčiky kukajúc, väčšie v modrých kitličkách a červených čiernolemovaných čiapkach, územčisté dievčatá a ženy vo vrátach vyzerajúc, sprevádzali pochod zvedavým okom. Kychtári na okná maše vybehnúc, vyparení topiari však zhromaždiac sa pred mašu, obzerali tento ináč im nie nový ani prvý poľovnícky výjav.
Hneď za vieskou, za sivými jelšami, podal sa zástup, prebádkajúc hučiaci úpust, vpravo bok, medzi kapustnicami, potom známym nám Závozom popod Malinkú do vrchu a uberal sa do tmavého lesa, kde sa dlhý hýbavý poľovnícky rad krátil, až konečne posledný z honcov zmizol špehavému oku divákov, zaostalých v dedinke.
Zdravý voňavý zápach smolového stromovia zavial a potúžil prsia putujúcich v tichom tieni viacstoročných smrekov.
Sprava i zľava zjavujú sa jamy a priepadliská zapustených, už dávno bučinou a jedlinou zarastených baní a hálnisk.
Rezký krok postupujúcich hatený je hustým, čerstvotmavozeleným čučoriedím a v ňom ukrytými, šikmo popreťahovanými húžvatými koreňmi.
„Hop, hop!… bisťuvýbohu!“
A už ležal skĺznutý Ďuro v jame.
„Bodaj by si skamenel i s koreňom,“ vykríkne zas Paľo a kus krpca ostalo mu tam na koreni.
A tak to šlo s potkýnaním až po samú skalu, Junčiarka nazvanú. Tuto vystupovali strmým chodníkom len ľahunko. Rozprávky nebolo počuť, ale tým lepšie ostré dýchanie, ba bolo vídať chládkom i paru z úst zadychčaných pútnikov. Chlapi sa viac plazili, ako chodili. Chodník bol úzky. Haluze smrekov, vypínajúcich sa z hlbiny, hatili priechod cez úzky chodník, a tak sa stávalo, že keď predchodca zavadzajúcu haluz zohol a potom neopatrne privčas vypustil, jeho nástupca za podiel dostal dokonalé zaucho, ba nejednému pružná haluz i širák zrazila z hlavy.
Junčiarka trčala ponad stromy. Výhľad z nej bol naokolo voľný. Pekné, krásne bolo široké-ďaleké more čiernych lesov, popretkávané všakovými pásmi, značiacimi dolinky. Dolinou na brehu chytrého potoka bolo vídať sem-tam zahýbajúcu cestu, vedúcu do roztratených uhlísk až hen ďaleko pod samé podholie.
Ravasy utieral si hojný znoj z čela i zastal na chvíľku. Sprvu bol ľahostajný, zrazu sa mu pozor rozosvietil. Hľadí na dolinu celou napnutosťou zraku. I samému, batožinu nesúcemu uhliarskemu učňovi Fafirovi bolo to nápadné. I pozrel tým istým smerom a vidí cestou tam dolu pomaly kráčajúcu chlapskú postavu. Vyniesol dlaň ponad oči i pozerá, pozerá.
„Kto je tamto, či ho poznáš?“ pýta sa Ravasy.
„Ja vám, mladý pánko, rozoznám tamto na Solisku komára. Keď chcete vedieť, nech tu skameniem, ak nie je pravda, ale to je Janko Kučeravý.“
Zášťou zažiarili oči Ravasymu. Prostosrdečný Fafira nepozoroval to ani najmenej, ako ani tie slová nedopočul, čo Ravasy mrmlal medzi zubami.
„Počkaj, ty holomok, však ja tebe zasvietim; zrežeme si naraz rováš!“ I zaškúlil Ravasy ešte raz v tú stranu, kade nepovedome Janko kráčal, i poponáhľal sa za ostatnými.
Vyhriati, s rozpusteným ručníkom, s klobúkom v ruke vykyvkali sa meštiaci na polianku za Junčiarkou. Čochvíľa celý odfukujúci zástup zaujal priestrannú lúčku s utešeným výhľadom na chlm Ďumbiera a jeho vrstovníkov.
Na polianke stál košiarom rozložený lipoviansky salaš.
Vysoký valach, ktorý práve umýval putierky, spieval si:

#POEZIA#
#I#Hore grúňom, dolu grúňom
ide bača s karabínom;
a bučina zelená,
bača peknú ženu má.#-I#
#-POEZIA#

Keď sa zjavili prví strelci na rovinke, vyskočili strážni Dunaj, Tisa, Sáva, Lapaj a šteňa Belko, privítajúc štekotom cudzích ľudí. Jeden hvizd valacha pokoril psov. Chvostmi prívetivo uháňajúc, so sklonenou hlavou a pokýchavajúc vrátili sa k valachovým nohám.
V nízkych salašných dverciach zjavila sa statná širokoplecnatá postava bačova.
Ihneď preplnená bola koliba hosťmi.
Bača plní črpáky žinčicou i rozdáva ich medzi príchodzích. Ledva mu kotol stačí, ba niektorým honcom dostala sa už len psiarka.
Občerstvení kyslou hustou žinčicou, ponabíjali si strelci pušky, pripravili do hotovosti stroje. Strelci oddelili sa od honcov. Títo v dlhom rade, ponechávajúc za sebou po tráve dlhý zarosený pás, pobrali sa bokom napravo do tieňavého lesa.
Strelci ťahali ďalej dohora vážne a mlčanlivo vykázanou cestou.
Peň za pňom je krajší. Tu prestiera svoje krásy akoby nikým nemýlená príroda, ďaleko od ľudského huku, vo vlastnom príbytku. Štíhla jedľa so šedivou kôrou a rapavý červenastý smrek sa tu zjavovali; tam preráža sťa lesná mátoha strieborná, sklonená, velikášmi vo vzraste predbehnutá, už-už udusená breza. A hen zase ako blížence jaseň a javor prepletajú vetvy dovedna i vypínajú sa, akoby sa namáhali v pretekaní sa, by jeden druhého stlačili. Každý strom sa ťahá hore, aby svoju korunu mohol pozlátiť slnečným bleskom. A keď sa títo lesní velikáši v závisti ozávod do popredia tisnú, úbohé nízke bylinky túlia sa skromne v tmavom úkryte k mohutným nohám pyšných stromov, ako žltá Senecio nemorensis (lomihnát hájny), Filago arvensis (úplavičník nivný), Prenanthes purpurea (srnečník krvavý) a osamotená bledá Parnassia pallustris (ľalia bahenná)#POZ#24;#I#Senecio nemorensis#-I# - (lat.) starček hájny, #I#Filago arvensis#-I# (lat.) - bielolist roľný, #I#Prenanthes purpurea#-I# (lat.) - srnovník purpurový, #I#Parnassia pallustris#-I# (lat.) - parnassia močiarna. Zechenter tu všade uvádza staršie názvy týchto rastlín#-POZ#.
Čiara junáckych strelcov prekrúcala sa sem-tam, hore-dolu, podľa toho, ako — či vývraty preskakovať, či hranaté, machom a sladičom pokryté žulové balvany a husté cárachy obchádzať prišlo.
Keď už po trudnom pochode vyšli na určenú výšku, rozťahovali sa kosom. Pobožný podľa obyčaje a bedlivej rozvahy určil každému jeho stanovisko, na ktorom mal bez odporu ostať a svoju streleckú úlohu svedomite plniť. Každých štyridsať-päťdesiat krokov nechajúc jedného puškára, pokračoval s ostatnými ďalej. Zrazu vykĺzne sa mu krpec a milý Pobožný, ako bol dlhý, tvárou strepal sa dolu do čučoriedok. Mercúnova čiapka ostala visieť na mladej oskorušinke. Vychrámil sa hore, pokryl si hlavu, poškriabal si nos a riekol:
„Ej, prisámbohu, tu ostanete vy, urodzený pane! Tu, nech som Kubo, budete istotne strieľať.“
Pán Dymák podrobil sa streleckým pravidlám a zastal si na vykázanom mieste. Kým ostatní ďalej odchádzali a každý sa na svojom stanovisku ocitol, preskúmal si miesto a blízke okolie.
Ako všade našimi lesmi, pokrývalo i tu súmerné rebričie (Filices#POZ#25;papraď (Aj tu má autor starší slovenský názov)#-POZ#) — tá naša malá severná palma — zem i drobnejšie skálie. Stromy, ako to v pralesoch býva, stáli obredné, pomiešané, hrubé a tenké, na niektorých miestach krížom-krážom bez skladu na vysokú kopu naváľané vývraty, pod nimi a medzi nimi kyprina a husté cárachy. Vedľa neho ležal ozrutný vyštiepený žulový balvan, machom ako pohovka obrastený; znamenité to sedisko, čo pán Dymák múdro použil i sadol si unavený naň. Tu potom hrdlo naťahuje a skúma susedov.
Vyše neho jasnozeleným lístím skorušiny a rozpletenou kyprinou ukrytý čupí Ravasy.
Niže neho stál o smrečka opretý na drevenej nohe uhliar Rakyta.
Dymák natiahne oba kohútiky, preloží ružovú damascénku#POZ#26;hlaveň Dymákovej pušky bola totiž zo zvláštneho druhu vzorkovej tvrdej a zároveň pružnej ocele. Taká oceľ sa dorábala pôvodne v ázijskom Damasku, preto sa meno prenieslo aj na iné podobné druhy ocele. Ružový damask - druh damaskej ocele s mimoriadne jemným vzorkovaním#-POZ# cez kolená a oddá sa dumať. Zatriaslo ho celým telom. Smrť ho preskočila. Šuchne rukou cez tvár v domnienke, že zimničné zatrasenie je následok nevyspatého tela. A predsa nebolo to tak. A čože bolo? Či ho snáď mráz prejímal pred nastalým medvedím pohonom? Oj nie, však on bol na všetky poľovnícke dobrodružstvá oddávna privyknutý.
Obkľučujúca hrobová tichosť a krása velebnej prírody ukolembali ho do hlbokých myšlienok. Rozmýšľal o svojej chovanici, ktorú otcovsky miloval. Staral sa o jej budúcnosť. Hoci Ravasymu zo srdca oddaný nebol, predsa bol s ním tak zapletený, že svoju spásu videl len v Ankinom sobáši s ním. Záležitosť maše nestála totižto po rovnom; vec prešibanosťou uhľomerača tak ďaleko dospela, že keby on, ktorý niť všetkého v rukách držal, nepovoľnosťou Dymákovou bol odpudený, neomylne by musel nasledovať úpadok pána maše. Toto smutné presvedčenie tlačilo jeho myseľ.
Už chvíľu bolo počuť hore grúňom krik a šramot lomoziacich honcov.
Zahrúžený v hlbokých myšlienkach, pozdvihne zrak cez otvoreninu zelenej pokryvy vysoko nad hlavu, i sleduje okom strieborné, južným vetrom proti chlmu Ďumbiera hnané obláčky, akoby tam v tej výšine chcel vyčítať osud svojej chovanice.
I začuje chrapot.
Čelo sa mu vyhladí. I uprie zrak v tú stranu, kde chrapot zaslúchol. Všetky zmysly má v zraku a sluchu sústredené. Napína sa, bo voľnému videniu prekáža raždina a cárach. Skúsený strelec postaví sa do hotovosti; a veru načase, lebo spoza prehnitej klady vyvalí sa čierny, široký, chlpatý chrbát. Chrbát sa vypína z malinčiaka sťa vlny z mora a zatým sa vymelie kotrba, veľká ako mýtovnica. Za nadurenou kotrbou nasledovali ohromné laby s pazúrmi, vrazenými do nahnitej klady. A akoby mihol, už stála predná časť širokoprsého medveďa nad kladou, povýšená ako socha. Čierny bol, ach, strašne krásny zver, len otvorená, paru v obláčikoch vypúšťajúca tlama odrážala sa červenou mäsitou farbou, z ktorej sa vycierali sťaby palisády biele klovy.
Teraz strieľať, alebo nikdy!
Tento moment dobre chápal i pán maše.
S radostným úsmevom zdvihne prichystanú pušku, pritisne k lícu, zažmúri ľavé oko, kukne na mušku a — rrrr!... zahučí výstrel široko-ďaleko po dolinách a grúňoch. Dym ľahký vetrík odniesol.
Strela bola dobre namierená, no práve v okamihu, ako kohútik spustil, vykĺzla sa mu o vlhkú, machom obrastenú skalu opretá noha a guľa šuchla popod ľavé oko. Ranila ho ťažko, ale nie smrteľne. Toto sa môže stať len vtedy, keď je trafený lebo do mozgov, do srdcovej komory alebo aspoň do chrbtice na krku.
Medveď striasol hlavou, zosekal akoby v stupách zubami a zareval, až sa zem zatriasla. Všetko to dialo sa v okamihu. Hybko preskočí medveď kladu a berie sa prosto skokom v tú stranu, odkiaľ padol výstrel a kde sa skúrilo.
Diaľka medzi strelcom a medveďom bola asi štyridsať krokov. A tak, keď pán Dymák videl nedostatočný výsledok výstrelu a zúriaceho zvera proti sebe sa valiť, nakoľko bolo možné v tak krátkom a kritickom čase, chytro, no bez potrebnej duchaprítomnosti, prenáhlene zase namieri a spustí druhú cievu. Čas na pokojné mierenie bol prikrátky a jeho predmet bol v cvale. I nieto sa čo diviť, že guľka nie tam, kam bola mierená, lež mimo cieľa padla. Prasklo, guľa roztrepala ozrutnej „mamune“ ľavú lopatku, čo ohavu len k tým väčšej zúrivosti pohlo.
Nieto toho koňa, ktorý by bol vstave postrieľaného medveďa predbehnúť.
„Hu, hu!“ zahučí hlbokým basom, nasledujú tri alebo štyri obrovské skoky… chytí labami pušku a takou silou mrští ňou o blízky smrečok, že sa až do vrcholca zachveje. Cieva sa zohla, akoby nie z ružového damasku, ale z rožňavského vosku#POZ#27;v Rožňave bola v 19. storočí známa továreň na sviece#-POZ# bola robená. Drevené čiastky dvojky rozmrvili sa na triesky…
Hrôza!
Nastal strašný krik.
Kosti a špik prenikajúci a o pomoc volajúci ľudský hlas miešal sa s revom divokej šelmy...
Susediaci strelci nevedeli sa v prvom okamihu spamätať, boli celkom pomútení i nevedeli, čo robiť.
Keď zo zarazenia prišli k sebe, hrnuli sa skálím a huštiakmi, hatiacimi ich krok, na miesto nešťastia.
Pán maše leží na zemi a zápasí s medveďom... Ako tu pomáhať? Strieľať?
Ako tu strieľať do chlpu, kde chlap s medveďom objatí sú v klbku? Namiesto medveďa ľahko možno pána zastreliť.
Do súboja pustiť sa je neradno. Kým výdatná pomoc príde, rozdrúzgané budú kosti nešťastníka na múku.
Bože, tu rady niet!...
Akoby cherub z neba zletel, zjaví sa na javisku junácky náš — Janko.

#K#4#-K#

Vráťme sa trochu nazad.
Po chvíli, keď už všetci strelci stáli na svojich stanovištiach, ktoré im Pobožný vykázal, a všetci začúchli, striehol Ravasy pozorne na všetky strany. Keď sa presvedčil, že ho nikto nepozoruje, kradol sa štvornožky ako líška cez bujnú kyprinu a rebríčie. Sprvu ťahal sa tichučko ako had, i vyhyboval opatrne šramotu; no keď sa oddialil od strelcov na hodný kus, vystrel sa a strmým krokom uháňal na dolinu.
Čertom hnaný švihal pomedzi haluze ako kopov.
I netrvalo to dlho a už dosiahol vyhorený bán, samú to a pustú holotu.
Na smutnom pohorenisku stálo dakoľko čiernych, šibeniciam podobných pniakov; navôkol boli cintorným náhrobkom navlas podobné výskydy a na nich čneli suché, oškvrknuté haluze vyvalených velikášov, brvná pozbavené kôry, biele, sťaby rozmetané rebrá obrov.
Toto vítané rajdovisko krahulcov zodpovedalo úplne rozorvanej duši Ravasyho.
Chytro, no opatrne vyhol sa labyrintu drevených kostier.
Za každým vrzgom halúz, za každým, nohami zapríčineným, druzgom trhol sebou i nedôverivo jastril očami okolo seba.
Keď ešte prebehol mladinu, červenou bazou prerastenú, spustil sa do samej doliny, na breh hučiacej Bystrej. Z náprotivnej strany viedla, v tejto rozprávke už spomenutá, uhliarska cesta.
Hlboko vylízaný jarok obrúbený je strmými brehmi a žulovými balvanmi.
Tam, kde sa dve hladké zápole najviac zbližovali, tvoriac úzky priesmyk, kade voda úsilím blbotala, skákajúc šumotom zo skaly na skalu a stade do krútňavej žumpy — tam bol z tamtej strany na túto priechod, alebo lavica pre peších.
Dve nebárs hrubé dosky bez operadla spájali dva protiležiace brehy.
Hĺbka z tejto chatrnej lavice do riečky mohla mať asi päť siah.
Len silné, na také cesty naozaj navyknuté čuvy mohli túto krátku, ale vysokú lavicu bez zakrútenia hlavy prekročiť.
A preto lavica táto nosila meno „Besník“.
Tu zastal Ravasy.
Vetriac sprvu na všetky strany, ľahol si, priložil ucho k zemi, zatvoril oči a pilne naslúchal. No nič podozrivého sa mu nezdalo.
„Toto je jeho chodník, keď sa na cestu vydáva, aby zeliny zbieral. Videl som ho a dobre videl, že hore dolinou ťahá, najdiaľ musí o pol hodiny dôjsť a touto lavicou prejsť. To je najlepšia príležitosť, aby som sa ho bez podozrenia zbavil. Vypomstím sa bez hluku a kriku.
Takto rozjímal Ravasy, pošúchal si ruky a dal sa do diabolskej práce.
Oprel pušku o skalu, vzal valašku a začal tenké slzajky úzkymi ívermi rúbať. Ostrá valaška konala chytro službu; ostrý rez hlboko vpaľoval do nadbútleho dreva. Keď bol na jednom boku s podtínaním hotový, oddal sa do druhého. Obe doštičky preťal odspodku natoľko, že sa práve vlastnou váhou samy neskydli. Oproboval potom poriskom, či sa lavica prehybuje, a natešený nad zdarom, uškeril sa diabolsky a pošúchajúc si dlane, pozrel dolu do priepasti.
„Huj-huj! Keď sa tu zmelie na tie tvrdé skaly, živý von viac nevyjde!…“
Prehodil pušku cez plece, pokročil na jedno strelenie hore, kde sa dolu strmým brehom medzi skalami a pichľavými kríčkami namáhavo do jarku začal spúšťať. Tam sa vtiahol pod skalu, ktorá bola vystrčená ako strecha. Široké listy mazornatého#POZ#28;mohutného#-POZ# javora zakrývali túto podmoľu tak úplne, že ho zhora nikto nemohol vidieť. No on mal pred sebou ničím nehatený výhľad do podhlavičnej škuliny. Učupený ľahol si teda na postriežku, namieriac okále ako divý máčik do priepasti.
V hustých podhôľnych lesoch, kde sa časté sihlice, močariny, žriedla, mokrade, spariská, potôčiky ako i snehy po dolinách a temenách hôľ vplyvom slnca paria, nastáva náhle i premena počasia; následkom čoho pomútenou rovnováhou povetria povstávajú periodické vetry, ktoré ako ľahko vznikli, tak miestne zase zaniknú.
Práve vtedy, keď sa Ravasy na postriežke uhniezdil, zahrmel slniečkom podlízaný úšust v ďumbierskych bralách. Šuchol sa skalinami ponad príbytky mercúňov, vybehnúc s bielym kúrom silou-mocou z hlbokého úplazu ešte vysoko na náprotivnú stranu. Zvrtol sa v polkole, zhodil stromiská, akoby ich hrebeňom sčesal, viezol skaliská na chrbte a konečne na doline sa zastavil.
I čistého svedomia človek nad toľkým hrmotom v odľahlých holiach musí sa preľaknúť. A zlého svedomia človeka, aký bol Ravasy, a v tom položení hriešnom, v akom bol, muselo to trhnúť! No nie, toho sa Ravasy nezduril, bo vedel, že to jeho pletkám nie je nebezpečné, že ho to neprezradí.
Ledva sa stratil temný, zemou zatriasajúci hlas, viacnásobne odrážaný šedivými tvrdými bralami, zdvihol sa spomenutý vietor. I skáče z vrcholca na vrcholec ihlín. Ráňané šúľky, semä rozsievajúc, z haluze na haluz klepocú. Semä, to dlhé, to krátkokrídlaté, poletuje roznášané vetrom na ďaleký priestor, krútiac sa vrtko okolo svojej osky. Kým vo vrchovcoch mrmlavých stromov haruší vietor, pod ich rozprestretými ochrannými ramenami panuje tichosť a pokoj, ledvaže štíhla foremná bika preveľká (Luzula maxima)#POZ#29;chlpaňa#-POZ# hlavičkou zakníše.
Od lavice, ako pokračovanie dvoch strmých zápoľ, ťahal sa protiľahlou stranou hore grúňom hrebeň kolmo vystrčených skál. Týmto hrebeňom vinul sa chodník spoza hôľ z Liptova ako priesmyk do Lipového a blízkeho mesta.
V šumení duniaceho vetra čuť ostré kroky dolu hrebeňom spúšťajúceho sa chlapa.
Hlas sa blíži...
Ťažkým krokom vykročí chlapská postava z tmavého lesa na otvorenú cestu...
Tu vidí krížne cesty nahor — nadol a pred sebou chodníček.
Pocestný zastane a zamyslí sa.
Polapí kapsu, vytiahne z nej balík v červenej šatke, vykrúti z nej tobolku, nazrie do nej, ukladá bankovky, prisviedča hlavou. I akoby netrúfal bezpečnosti, poobzeral sa placho a zase poukladal všetko a vstrčil do kapsy. Pravou rukou držal palicu, ľavou pritískal o hlavu širák pred vlniacim sa vetrom.
Akoby nič zlého netušil, vystúpil neznámy na osudnú lavicu...
Niekoľko krokov — slzaje#POZ#30;brvná v moste (pod mostinou)#-POZ# zapraštia a nešťastník zletí do priepasti...
„Ježiš!“ vykríkne nešťastný pútnik.
Vietor odnáša prach povstalý z lavice; i ako tento zmizne, tak stratí sa i ohlas krátkeho strašného výkriku.
A bolo zase ticho.
Vietor fučal úzkostlivo a voda ďalej šumela svoju jednohlasnú pieseň.
Jedovatý pavúk sedí ukrytý v diere, pred dierou rozťahujú sa ním upletené siete. Akonáhle strojca osídiel pobadá muchu v nitkách zamotanú, vyrúti sa na žertvu, aby svoju žízeň mohol uhasiť jej krvou. Práve tak vybehol zo svojho úkrytu ľúty ústrojník osídiel, pavúk — Ravasy.
Ako keď chlapci sýkorku na lep chmatnú, dlaňami radostne zatľapkajú, takú radosť mal i on. Držiac sa vymolených koreňov a vetvín visiacich nad vodou, skákal zo skaly na skalu i pospiechal do priesmyku. Zohol sa a naslúchal nad vystretým telom. Ono ležalo horeznakom, nohy viseli vo vode, hlava spočívala na tvrdej skale, tvár bola zakrytá ľavým, priečky prehodeným ramenom, klobúk a palica plávali dolu vodou.
Zhovädilý Ravasy rozkročil sa naširoko pred žertvou svojho oplanstva a s rukami založenými na kríž pasie si oči na dolámanom chudákovi.
„Tu si, tu, pod mojimi nohami, spupný chlapče! Hej, abys´ vedel, že si ma darmo nevystavil posmechu! Nebudeš mi viac v ceste stáť pri krásnej Aničke. Už je po všetkom. Áno, včera si ma na haluz vyvesil, ako dáke cedilo, a teraz tu ležíš, kým ťa raky nepohltia!“
Na väčšiu potupu kopol mŕtvolu, mŕtvola sa zatrasie a rameno, čo tvár zakrývalo, sa zošuchne.
Ravasy zhíkne! Chytí sa za vlasy a oči vytreštené ako plánky vyvalí na bledú tvár mŕtvoly.
Nuž ale, zázrak na zázraky!
Nebol to vyžiadaný, očakávaný Janko, lež istý, často do mesta chodievajúci čipkár.
Ravasyho prechodil nevýslovný strach, vlasy mu dupkom vstávali. Prejímal ho i žiaľ, ale nie žiaľ nad zmárneným človekom, no žiaľ nad tým, že ten nešťastník nebol jeho sok, nenávidený Janko.
Čo tu robiť?
„To, čo sa z omylu stalo, odstáť sa už nemôže!“ pomyslí si.
A tak, aby i z toho osoh mal a lakomosti zadosťučinil, oddal sa do prehliadania kapsy. Prvé, čo mu do ruky padlo, bola tobolka. Keď sa oboznámil s jej obsahom, tvár sa mu radostne roztiahla.
„Ach!“ povedá, „to veru stálo za prácu, to bude do vena!“
I strčil tobolku do kabáta.
I zavadí do Jankovho končiara, uschovaného od včerajšej roztržky vo vrecku...
Zastane, bodne prstom do čela.
„Och, och, to myšlienka znamenitá, prevýborná. Tá sa vyplatí. Ravasy, ty si chlap! No počkaj, Janíček môj roztomilý, keď si ty mne teraz takto uvrzol, musíš to predsa svojou kožou zaplatiť. Chi-chi! Je to rozum, je to zlatá myšlienka! Tu na črienkoch zreteľne tvoje meno stojí vybité!“
Vytiahol blýskavý nôž, skúmal ho ostražite, pohladil dvoma prstami jeho rez a chladnokrvne vstrčil až po samú rukoväť do srdca zabitého čipkára.
A oplanské dielo bolo zakončené...
No neradno bolo sa tu dlho baviť.
Po tom hriešnom čine vrhol sa akoby pekelnými mátohami naháňaný nazad a škriabajúc sa, kade zišiel dolu, na breh, utekal ako veverica hore grúňom.
Už či naplašený zlým svedomím a či len náhodou pochybil cestu a po krátkom behu ocitol sa na prti. I stúpal chvatom ako splašený zver nahor. Keď vyplašený drozd zatrepotal krídlami, učupil sa, skrýval, bojac sa i vlastnej tône. Prť, čím diaľ strmšia a užšia, zametaná bola miestami poprevaľovanými kladami. Pomedzi do zeme zapchnuté haluze a popod klady musel sa preťahovať ako cez bránu. Nuž ale strach dodáva nohy. Všetko to prevýšil a prekonal okrem dvoch ohromných, jedna na druhú zavalených klád. Na hrubšom konci ležali tieto klady do uhla, na tenšom boli rozopiaté silným, asi tri stopy vysokým stĺpcom.
Bol to slopec, ustrojený na medveďa. Z oboch strán slopca — husté nepremožiteľné rárožiny.
Náhlivému zločincovi neostávala inšia cesta, než alebo sa navrátiť, alebo cez slopec sa štverať.
Volil posledné.
Vyloží ruky na spodnú kladu a ľahkým posunkom sa vyšvihne na ňu.
Hlava a prsia prevažovali sa už na druhú stranu.
Priťahuje za sebou pravú nohu — ale nešťastná, z ľavého pleca hore cievou obrátená puška zavadí o stĺpec... ten sa vyvalí — a vrchná klada celou svojou váhou ovalí Ravasyho cez pás#POZ#31;#I#a vrchná... cez pás#-I# - Niečo podobné sa stalo nemeckému geológovi Wolfovi na severnej, liptovskej strane Ďumbiera, lenže zostal pri živote, hoci sa potom dlho liečil. Zrejme tento konkrétny prípad (autor ho opisuje vo Vlastnom životopise pri udalostiach z r.1867, kým Lipovianska maša vyšla prvý raz r. 1874) bol autorovi predlohou pri Ravasyho smrteľnej nehode#-POZ#.
Ravasy zbľačí.
Bola by ho klada zaraz na poly roztrhla, no mohutná, na površí dolnej klady čnejúca hrča prekážala úplnému jej schopeniu...
Chripľavý vresk, krvou zaliaty, vyfŕkol mu z pŕs.
Hlava, ruky z jednej, nohy viseli mu z druhej strany. Tvár modrala, žily napuchli, nosom kvapkala krv, jazyk vyplazený, na ústach biele peny.
Biedny to obraz duseného, nie živého, nie mŕtveho človeka!
Čas po čase volal o pomoc, hlasom slabým, chrapľavým.
No, ktože ťa tu, hriešny človeče, ďaleko v pustom lese pod hoľami počuje?... Ktože ti tu pomocou prispeje? Tu ti len Pán Boh pomôže, ak ti skorou smrťou hrozné muky ukráti; ináč darmo voláš o pomoc, lebo ťažké klady nemajú srdca!
Trup zvíja sa kŕčovite, sťahuje, modré zapuchnuté ruky škrabú zúfale nechtami drapľavú kôru; zase omdleté dolu visia, kým túlavé veľké mravce po tele nešťastníka pobehujú.
Či sa tento v pekelných bôľoch postavený človek má tu usušiť a pažravé mravce majú ho zjesť?
Ťažká ho veru dosiahla ruka božia!
Tam, kde mal divý zver zahynúť, zahynie on!
Ten, čo druhému úklady staval, zahynie sám v úkladoch.
Položenie to hroznejšie nad všetky hrôzy!

#K#5#-K#

Ako už vieme, usnul Janko len nakrátko oproti ránu po prežitých búrnych udalostiach.
Vychádzajúce slnko našlo dychtivých strelcov hotových už pred mašou i vkradlo sa, pobozkajúc Jankovi zunované mihalnice, cez tieňavé haluze preddomovej jablone do jeho zelenej „spálne“. Prebudenie nesúhlasilo s modrým nebom. Hneď prvá myšlienka točila sa okolo včerajších výjavov a hoci čerstvý raňajší vzduch jeho líca ofúkal rumencom, predsa jeho čelo bolo zahalené smútočným obláčikom ako hentá homoľa na Solisku.
A keď tam — tak povedajú — za rána hmla sa vláči, nasledovať má búrka.
Vstúpil do čistotnej chyžky, kde ho za stolom čakala poriadne vyobliekaná dobrá matka, krútiac nohou vrčiaci kolovrat.
Ozaj pekný obraz statočnej, milej slepej babičky, hodný pera výtečnej Boženy Němcovej.
Keď počula synov krok, zastala v priadzi a obrátila, ako to pri slepých obyčajne vídavame, zádumčivú, ale veľmi peknú matrónsku tvár oproti Jankovi.
„Syn môj, už ťa dávno čakám. Kde si bol cez noc? Lôžko tvoje stálo prázdne.“
I podáva mu ruku, potiahnuc ho útlo k sebe na lavicu — čomu sa on vľúdne podvolil.
„Syn môj, ruky sa ti trasú,“ riekla opäť.
A keď mu tvár pošúchala, preriekla:
„Tvár ti horí, čo sa ti stalo? Duša tvoja nie je v pokoji! Zdôverže sa svojej matke, ktorej slncom a jediným svetlom si ty, syn môj drahý.“
Janko, ktorý svoju matku veľmi ľúbil a ctil, vyrozprával pôtku s Ravasym, hádku s Dymákom a všetky prekážky hlboko zakorenenej svojej lásky.
Dobrotivá matka srdečne ho ľutovala, ale, neborká, inšej potechy preňho nemala, ako ho odkázať na tú ostatnú apelátu, na pomoc božiu, ktorá vraj skôr-neskôr bohabojným istotne nevystane.
Po smutnom rozhovore vybral sa Janko von, do krásnej, a kto jej rozumie, vždy vernej prírody. A už to pravda: čo ťa všetko na svete opustilo, ošialilo, ona nie, ona ti vždy vďačne a rovnou mierou všetky svoje vnady, všetky krásy otvára.
Na pohon ísť nemal ani chuti, ani mu ta v spoločnosti pána Dymákovej ísť neprichodilo. A tak teda prehodiac cez plece plechovú pušku a s valaškou v ruke, vybral sa do doliny Lomnistej, aby zbieral byliny.
Bola to jeho obľúbená zábava.
S klobúkom na hlave a do očí vtlačeným, so zrakom upretým do zeme kráčal v myšlienkach zahrúžený. Pekné skupeniny prírodnín, výtvory skál, pestrosť bylín, čo ho predtým tak veľmi zaujímali, teraz málo alebo nič nepútali jeho pozornosť.
Dlho sa bez cieľa plietol brehom čľapkajúceho potoka, keď ho z Junčiarky šuhaj Fafira a Ravasy zbadali a poznali.
Netušiac ani najmenej, čo sa okolo neho deje, netušiac strojené úklady, približuje sa sťa nevinné jahňa k jatke, k osudnému miestu.
Nebol azda ďalej ako štvrťhodinku od Besníka, práve tam, kde sa krúti cesta okolo malého, do doliny vybehujúceho uhla, keď mu tuhý veterný prúd širák z hlavy o zem mrští. Klobúk hnaný vetrom kotúľa sa, kotúľa. Janko beží za ním, aby ho prikvačil poriskom. Ale klobúk dobehne na kraj, zváži sa a čosi-kamsi padne strmým brehom do veselej Bystrianky.
Nehnevaj sa, Janko, nehnevaj! Táto pletka môže ti slúžiť na spásu. Božia vôľa má rozličné cesty, ktorými nás chráni.
Často, ba veľmi často to, čo sa nám v prvom vzniku zdalo škodným, dosviedča sa v následkoch osožné.
Z dumky vytrhnutý musel dobre nohami preberať, aby plaviaci sa širák mohol predbehnúť. Dobehol ku vhodnému, viac prístupnému miestu; skočil dolu a pritiahol k sebe poriskom svoj umočený klobúčik. Aničkou včera darovaná kytka skvela sa na ňom teraz ešte živšie, keď ju Bystrianka občerstvila.
A už sa chcel poberať tou istou cestou ďalej napred, keď mu zrak padne na náprotivnú stranu.
Tam oproti vyviera v hustej krovine červenošmuntavý medokýš, berúc pôvod v starej zarútenej štôlni. A tam, kde sa táto Slatinka s Bystriankou mieša, rastie na hustej pažiti utešená, bujná ako kožuch, rôznofarebná nezábudka. Tento milý, to nebomodrý, to slaboružový a žltkavý kvietok mala Anička vo zvláštnej obľube. Modrá jeho farba uvádzala Jankovi na myseľ Ankine oči, červená jej líca a žltkastá jej vlasy. Nedivme sa teda, keď vidíme Janka nepriam pohodlne po hladkých a končitých skalách valaškou rovnováhu udržujúceho putovať na druhú stranu nezábudkového raja. Nedbal nič na to, že si nohy zarosil. Keď už mal hlavu mokrú, prečo nie i nohy?
Po krátkom namáhaní stál Janko v kvetinách a mal náležitú žatvu.
Keď ich hojne natrhal, sadol si pozvýš na húžvatý koreň pod buk a uvil dva ozaj podarené vence. Jeden bol mienený do malej lipovianskej kaplnky, druhý však Anke, ktorý jej doručiť mal Štefan.
A sebe?
Práve mu padol do lona široký, žltý, zaschnutý klenový list.
„Ach, to je moja predtucha!“ pomyslí si a pozdvihnúc sa, vstrčí vence do plechovej pušky.
I začuje praskot.
Obzrúc sa v tú stranu, skade počul buchot, videl, že sa sprášilo.
Bolo to tam v kraji Besníka.
Domnieval sa, že sa vetrom rozklátený bútly strom do vody skydol, i nepovšimol si toho.
Stadiaľto poberal sa z nohy na nohu hore lesom, i neznal sám, kam ide. A hodnú chvíľu plietol sa sem-tam lesom a ani nevedel, kde vlastne je. Zrazu šuchne čosi pod ním. I uprel zrak v húšťavu. A čo bolo? Hnedá líška, cigánka rečená, uháňala ponad rárožinu. Stúpa kus ďalej, tu zas uteká druhá líška, v tú stranu kam i prvá. Nápadné mu bolo, že videl bežať dve líšky jednu za druhou v takom krátkom čase. No domnieval sa, že dakde neďaleko bude ležať újesť.
Poobzeral miesto vôkol seba a tu videl, že sa dostáva už do vyhoreného bána#POZ#32;#I#vyhoreného bána#-I# - rúbaniska#-POZ#. Smutné hrobové miesto súhlasilo s jeho srdcom, i to vyzeralo ako vyhorený bán.
Oprel sa o valašku i skúmal žiaľnym okom spustošenie.
Čo to bolo?
Tak sa mu zdalo, akoby z tej strany vetra, kam sa líšky tratili, počul stonanie.
Načúva pozorne a skutočne doráža mu k uchu hlas temný, jajkanie akoby zo zeme.
Už poberá sa na miesto, skade čudný hlas zaznieva — tu mu zahrmí výstrel za chrbtom z bočného lesa; krátko zatým druhý... a nato čuje prenikavý hlas vo veľkom nebezpečenstve postaveného človeka.
Zvrtne sa ako strela a viac letkom ako behom prebíja sa ta, kde hučala streľba.
Ani vietor — a už bol na tom mieste, kde Dymák strieľal na medveďa.
A čo sa zjaví jeho predesenému zraku? Dymák volá o pomoc, i leží zakrvavený horeznačky a zázračný, tiež krvácajúci čierny medveď lomcuje na ňom.
Zabudol Janko na svojho nepriateľa. Jeho šľachetné srdce nevidelo v ňom inšie, len v nebezpečenstve postaveného svojho blížneho a pestúna Aničkinho, ktorú tak vrúcne miloval.
Nebolo tu času na rozmýšľanie.
Ako anjel z neba zlietly zdvihne chytrosťou blesku ostrú valašku. Valaška blysne a Janko ju silnou rukou zatne do čela opachy... Zver odpovie revom, až sa zápače ohlášali. I vytiahne krásna táto chlapská postava tuho, hlboko zaťatú valašku s kusom vyštiepenej kosti a zaženie ju k druhému úderu. Oceľová valaška zahvizdne.
„Valaška, rúbaj!“ zavolá náš Jánošík.
Ale hrôza! Medveď sa pohodí a porisko udrie o nehybnú „gigaňu“ opachy. Porisko sa zlomilo sťaby hrachová palica a valaška odfrkla a zacvendžala na žulovej skale.
Dobehnuvší strelci úžasne zhíkli.
Nasledoval boj, ľúty boj pekného mládenca s ozrutným medveďom. Medveď, pustiac Dymáka, vrhol sa na Janka. Jeho tlama sa otvorila a z nej, tmavočervenej, krvou zaliatej, vycierali skazonosné biele strašné klovy. Horúci dych s krvavou penou fŕkal do tváre bezbrannému Jankovi.
Chlapi, obstúpivší javisko, kričali, híkali, no streliť netrúfal si ani jeden, aby chlapa nepostrieľal. Štefan mal sa zblaznieť, keď videl druha v pomykove. Zhodil zo seba pušku, kapsu, kabanicu a všetko, čo by mu zavadzalo, i vytiahol nôž z opaska a vyrútil sa zatisnúc zuby na záhybeľ.
I Janko chopí sa opaska, že ostrým končiarom medveďovi jamku pošteklí, ale nebesia! — Končiara nebolo...
Už sa cítil stratený.
Ohava otvorila nanajvýš horúcu tlamu…
Ešte okamih a Jankova hlava schrapští na črepy zmrvená.
Janko sa odváži a vstrčí ruku až vyše lakťa šelme do pažeráka; chmatne silnou rukou jazyk a ťahá, že to až puká vnútri. Medveď žviaka, no silné mužské rameno nedopustí, aby zatvoril tlamu, i nemôže zuby do svalov vtláčať. Janko obrovskou mocou ťahá a krúti mu jazyk tak, že za jazykom celý chripák, ba i pľúca sa poddávajú.
Štefan dlhý nôž vrazil medveďovi medzi rebrá a Rakyta oprel mu cievu svojej pušky o oko a namiešal mu ohňom dokonale mozog.
Premožený velikán sa zvalil, vystrel a zdochol.
Nastala surma, jasot strelcov i honcov.
Janko bol zachovaný. Ruka jeho bola, hoci nie nebezpečne ranená, no značne dostískaná.
Bledému a do omdletia zunovanému Jankovi prispel prvý na pomoc Štefan, podajúc mu sklenku slivovice.
„Sláva ti, Janko môj! Hrmien vozov okovaných a jazerných, nože si drgni tej čečiny! Nechže ti poslúži, lebo si zbledol ako nový oštiepok.“
A utieral krvavý nôž o zelený mach.
„Ej, prisámjánu, rúbal si doň ako do dreva,“ pokračoval Štefan.
Keď sa Janko občerstvil glgom slivovice, poberal sa i s ostatnými na pomoc omdletému a na zemi ležiacemu Dymákovi.
Ležal, chudák, v kyprej prsti zatlačený, opravdivý to obraz umučenia. Zo širokej, pazúrom zadrapenej rany na vrchhlave cedila sa krv. Koža, v objeme dlane až po kosť zdrapená, visela mu ponad pravým okom. Pravé rameno, vyše lakťa zlomené, sa mu bombáľalo. Telo bolo mu na viacej miestach sinavé.
Jeden z honcov zohol na klobúku particu, skočil k blízkej studničke a doniesol plný klobúk vody.
„Hoj, bisťuvýbohu! Tu ti toľko vody doniesol, že v nej pre všetkých honcov halušiek navariť môžeš,“ riekol Štefan.
I nastriekal omdletému do tváre vody, a keď precitol, dal sa mu napiť.
Janko vyumýval mu opatrne ľavou rukou ranu, priložil oddrapený strap pekne-rúče na miesto a zaviazal obratne šatkou.
Dvaja šuhajci vybrali sa hľadať prítomného lekára. Hľadajú, volajú — no lekár zmizol. Po dlhom volaní a trúbení hľadaný doktor ohlásil sa blízo svojej stanice. Bol vtiahnutý v bútľom, veľmi tlstom kadlube#POZ#33; (tu od prírody) vydlabanom pni#-POZ#.
Keď lekár za dlhý čas nechodil, dal Janko zhotoviť nosidlo z osekancov obložených mäkkou chvojinou, ložisko to, aké v lese pohodlnejšie ani byť nemôže. A len potom, keď opatrený pán maše celkom pohodlne ležal na nosidle, myslel Janko i na seba. Preskúmal si zosinalú, zapuchnutú ruku. Niže lakťa v mohutných svaloch mal vtlačený trojhranný znak medvedieho klovu. Kosť nebola ranená. Okrem náležitého domiesenia, opuchliny a — rozumie sa — bôľu, nebolo sa obávať nijakého nebezpečenstva.
Podochodili i obdiaľnejší strelci a honci a každý, vyrozumejúc i vidiac, čo sa prihodilo, tisol sa dopredku a obdivoval i vítal hrdinu Janka.
Došiel konečne i lekár. Po preharašenej noci hľadal pokoj v bútľom strome a — zaspal. Vydurený dvoma honcami priknísal sa, zívajúc, a ani netušil, že mu z bútliaka odpadnutý veľký hríb spod kabáta na krku von trčí. Hľadí, hľadí, vytiera si oči. A keď s podivením vidí pred sebou dvoch poranených a počuje dej nešťastnej príhody, oddá sa svojmu všade potrebnému povolaniu. Poobzeral pravidelne rany a všetky úrazy, pochválil Jankom urobené dočasné poriadky i velil bystro odísť.
Zviazali medveďovi laby, pretiahli pavúzom a ôsmi chlapi vyložili na plecia ťažkého „macka“. Ej, podlamoval im on nohy dolu vrchom; nuž ale silné plecia to len uniesli. Druhí osmorí pribrali sa k Dymákovmu nosidlu. Tým naložil lekár prísny pozor, a to, aby ho nosením nepotriasali a na planej ceste dakde nevyvrhli. Pre väčšiu istotu kráčal z jednej strany lekár, z druhej strany sám ranený Janko.
Pobožný kreše si do zapekačky a dudre medzi zubami:
„Hja, surovina je surovina a láme sa, akoby nie pánske kosti, keď sa, hľaďže, toľká opacha po nich miesi… Hľa, kuvik v noci — už vykuvikal. No, a či som darmo na nos padol? Ba ešte ma i teraz rypák páli. No ja na pletky neverím, ale kde ja na túto moju špaldu raz tresknem, tam streľba neminie... Ale Ravasík, kde je Ravasík? Či ho čerti pohltili?“
Dymák stratil prítomnosť ducha hneď pri prvom vrhnutí a údere o zem. Nevedel, čo sa deje a čo sa s ním dialo, až kým ho zimná voda neprebrala. Bôľ na hlave, zlomené rameno, dotlčené telo, pri ňom vystretý dorúbaný zver, ako i rozprávky chrabrých strelcov, ich chvála a obdivovanie udatného Janka, vysvetlili mu dosť jasne celé jeho zúfale položenie. Keď videl krvou zastriekanú tvár a zaviazané Jankovo rameno, stal sa náhly, veľký obrat v duši jeho. Zo Šavla stal sa Pavlom. Toho, čo predtým nenávidel, prinútený bol teraz ctiť a z celého srdca si vážiť. Nemým, no výrečným pohľadom ďakoval Jankovi, podajúc a stisnúc mu zdravú ruku. Janko s radosťou odvetil podanému znaku priateľstva. A tak bez šírenia slov zmierili sa a porozumeli si dve doteraz rozdvojené chlapské duše.
Planá zvesť skorej sa rozširuje ako dobrá. A tak i teraz. Keď sa približoval pochod k Lipovému, zvedavý ľud vyčakával príchodzích až pri samej hati.
Anka, dobrá, pekná Anka ponáhľala sa bez dychu v ústrety zástupu. I hodila sa na nosidlo a objímala prostosrdečne strýka, až mu po tvári jej horké slzy kvapkali.
„Uspokoj sa, dieťa moje! Hoci ma medveď nešeredne vyobjímal, cítim predsa, že z toho môjmu životu nebezpečenstvo nehrozí.“
Tak ju tešil Dymák.
Keď tomu mimoidúci lekár prisvedčil, pokračoval Dymák ďalej:
„Nuž ale, dieťa moje, neboli by ma teraz títo statoční ľudia živého niesli, ale len kusy rozcaparteného mäsa, keby… keby ma táto šľachetná duša, Janko, s odvážením vlastného života, nebol obhájil.“
Na tieto slová, ešte len teraz zbadajúc slzavými očami prítomného Janka, hodila sa Anka, premožená citom vďačnosti, štíhlemu mládencovi okolo krku.
Janko nebol pripravený na túto sladkú odmenu. Vrelým objatím na zapuchnutom ramene urazený, vykríkol i z radosti i z bolesti. To upamätalo Aničku, čo robí a kde je. I sklopila oči, zakryla si zásterkou zahanbenú tvár a túlila sa ku Dymákovi.
Medzitým približovali sa pomaly k obci i došli k panskému domu.
Dymáka uložili do postele. Medveďa zavesili vo dvore na reber. Väčšia časť honcov a strelcov sa rozišla, i mestskí páni sa poberali. Lekár, ktorý sa bral pravidelne zaviazať rany a zlomenú kosť, zaumienil si tu prenocovať, aby mohol chorého pozorovať. Meštiaci sa mu vysmievali, keď odchádzali.
Psi na dvore skučali. Mašiari stiahli medveďa a rozsekané mäso, ako obyčajne, rozdali medzi účastníkov honby.
Janko uklonil sa Dymákovi i poberal sa tiež domov. Dymák chopil ho za ruku a veľmi vľúdne ho prosil, aby túto noc pri ňom ostal. Keď sa k jeho prosbe pripojila i Anička, nemohol nijako odporovať, i ostal.
Nepokoj v dome začal sa tíšiť, ľudia sa rozchodili. Každý niesol kus mäsa či v klobúku, či v košíku, či v šatke.
Zrazu vstúpili dvaja celkom ozbrojení čatníci do pána Dymákovej chyže. Po krátkej poklone pýta sa prvý z nich:
„Či ste vy Janko Dubec?“
„Áno.“
„Či je tento nôž váš?“
Na noži bolo vybité Jankovo meno.
„Áno,“ znela odpoveď prekvapeného Janka, „áno, to je môj nôž, a dnes som ho práve hľadal, keď som zápasil s medveďom.“
„Tak vás uväzňujem v mene zákona!“
Prekvapenie prítomných nedá sa opísať.
Na Jankovu otázku, ako a z akej príčiny by mal byť uväznený pre nájdenie svojho strateného noža, čatník odôvodnil vec skrátka nasledovne:
Keď vraj patrolujúc išli dolinou poniže Besníka, zazreli na vode pristavenú palicu a klobúk. Upozornení týmto znakom, idúc popri brehu pilne skúmali koryto Bystrianky, i našli pod mostom mŕtvolu. V srdci mŕtvoly bol zapichnutý až po črienky nôž, ku ktorému sa Janko čo k svojej vlastnosti priznal.
Svojej nevinnosti povedomý Janko upieral doprosta účastenstvo pri vražde.
„Uhliarsky učeň Fafira išiel za pánom Ravasym na poľovačku a videl vás, ako ste stúpali hore dolinou niže Besníka. Priznávate sa k tomu?“
„Či ma kto videl, neznám, no je pravda, že som predpoludním tou cestou išiel. Nemám príčiny to tajiť.“
„Ďalej bude vás vyšetrovať súd, a na základe týchto obžalujúcich okolností a vlastného zoznania naskutku musím vás odviesť pod strážou do žalára.“
I nastalo veľké pohnutie. Anička nariekala, lekár zdesený zalomil rukami, Dymák bedákal horšie, ako keď ho medveď dlávil.
Pohoršený a ako stena bledý Janko sprvu sa vzpieral, ale keď videl premoc a svoje daromné počínanie, spoliehal sa na svoju nevinnosť a poddal sa svojmu osudu: dal si ruky nakríž železným pútkom zviazať a dal sa odviesť. Obrátil sa ešte k Dymákovi a ku horekujúcej Anke a trasúcim hlasom preriekol:
„No, idem, lebo sile a zákonu musím ustúpiť; no Boh je mojím svedkom, že z tajnej vraždy nie som vinný!“
A zdvihnúc železom obťažené ruky k nebu, doložil:
„To tu pred vami a Bohom vševedúcim prisahám!“
Užitoční, no najviac — a nie vždy bez príčiny — nenávidení čatníci zapríčinili nemalú zvedavosť lipovianského obecenstva, a keď sa ono dozvedelo o príčine ich príchodu do domu pána maše, preplnilo za krátky čas dvor a pitvor. Ako čatníci s Jankom von vystúpili, nastalo šomranie a vyhrážky. Štefan, vidiac jeho poviazané ruky, skočil, že ho ide vyslobodiť, za ním niekoľko odhodlaných šuhajov. Čatník búšil ručnicou do pŕs smelého mladíka a len zakročením a prosbou rozumného Janka predišlo sa väčším výtržnostiam.
„Neboj sa, priateľ môj Štefanko, uvidíme sa skoro. Teraz ticho, jazyk za zuby a päsť za opasok!“
Štefan zaškrípal zubami a vyhrážal sa odchodiacim už čatníkom.
„Sto hrmien sa do vás páralo! Čo nás trýznite? Ešte mi nábitok ostal, čo mal medveďovi, ,gigaňu’ roztrepať…“
Tak ešte dlho zúril priateľ Jankov, Štefan.

#K#6#-K#

A nastalo zase utíšenie.
Chatrná lipovianska dedinka takmer sa dnes vysilila v drastických udalostiach.
Slnko pobralo sa späť a noc čiernym rúškom pokryla hory a doly, vyrovnajúc všetko v jedno. Potok, dňovým lomozom utlmený, teraz smelo pozdvihol svoj jednozvučný hlas a šteboce akoby výsadne, poskakujúc a čľupkajúc. Mechy pod mašou zdýmajú, drevené kalapódie vŕzgajú po troskách, lopaty plieskajú, železné vozíky na kychte hurtujú a oheň fučí pred pecou. Všetko ide po starom.
Útlomodrý, štíhlym komínom vyblkujúci plameň vlní sa a osvetľuje celé Lipové bájnou farbou.
Pobožný a Otčenáš stoja s rukami založenými nakríž oproti peci, v myšlienkách sú pohrúžení a nepohnutým sochám podobní. Len dym z dohánu a mihanie očí sú znakom života. V odľahlej bočnej, všakovým dreveným a železným rárožím zaplnenej komore leží na bielej doske — samotný, krvou zaliaty, vystretý nevoľný čipkár. Tma panuje vôkol a len odmeraný cvengot, pochádzajúci od odbíjaných násypov na kychte, prerušuje mŕtvu tichosť.
Strážnik píska desiatu.
Po domoch vykráda sa svetlo z kozubov nízkymi oblôčikmi von na tmavú ulicu. Pri kozuboch sedia robotníci a vyprávajú si každý svojím spôsobom dnešné príbehy, ktoré tichú osadu pobúrili.
I v úhľadnej izbe Jankovej slepej matky horí vatra na kozube, ale clivo horí. Kolovrat nevrčí. Slúžka Dora nemo hľadí do ohňa, načúvajúc pískaniu mokrého dreva, kým Jankova matka so zloženými rukami pobožne sa modlí. Z vpadnutých, temných očí kanú vychudnutými lícami horké slzy. Oplakávala jediného syna, o ktorého nevinnosti bola úplne presvedčená. Veď ona čisté srdce synovo najlepšie poznala!
U Dymákov je tiež clivo. Skormútená Anička sedí s lekárom pri posteli domového pána, ktorý strmým dýchaním a ťažkým stonaním dáva najavo svoj telesný a duševný bôľ. A keď po obci pomaly svetlá pozhasínali a po búrnom dni sladký spánok nasledoval, lampa tu tlela do rána.

#K#7#-K#

V Ravasyho príbytku bolo pusto a temno po celý ten čas, len myši nikým nemýlené harušili v policiach a súsekoch.
Medzitým ťažké, míľodlhé oblaky prisťahúvali sa obrovským letom na zjazd na chlmoch hôľ; nakopiac a rozložiac sa tam, rákošili sprvu len temno, ale čím diaľ, najmä keď sa už pevne do hrče zbili, hučali, až im splašené doliny odpovedať nestačili. Pridružil sa k tomu víchor a hrom so strelami. Nasledovala hrmavica, akú často, velebne krásnu, v našich holiach so strachom obdivujeme. Bolo to, akoby sa nebo so zemou pomiešať malo. Dážď lial sa ako z kúp, krúpy skákali ako lieskovce, blesky krížom-krážom behali a hrom dunel, akoby sa ten Ďumbier s koreňom mal vyvrátiť. Dažďom zmývané a víchrom česané stromy nevedeli už v hlbokej pokore, na ktorú stranu pred veliacimi nebeskými živlami majú svoje hlavy skloniť. Zvíjali sa a šumotali, keď zutekať nemohli.
Bystrianke, skromnému to ináč potôčiku, lejakom teraz posilnenému, naduril sa chochol, a ona s hrmotom a šumotom zmývala stromy do svojej postele a váľala ťažké skaly dolinou.
Lipové, už v sebe dosť malé, teraz ešte menšie, čušalo ako ten chrobáčik pod smrekovou kôrou.
Ťažké, v reťaz spojené, novými vrstvami zveličené oblaky nestačili sa už udržať vo výške hôľnych končiarov, tlačené vlastným bremenom, rozložili sa až na vrcholcoch ihličnatých stromov, aby mohli tým pohodlnejšie precediť v ďalekých moriach načerpanú vodu do tatranských žriedel.
Krúpy s rachotom trepú o krov maše. Pobožný, vystrašený z dumania a pohodlného fajčenia, keď búrka dosiahla najvyššieho stupňa, poberá sa, aby zvedavý nos vystrčil pred vráta. Ako ich odchýlil a von vystúpil, švihol jasný blesk cez čierne oblaky, osvietil blízke i ďaleké, dažďom ovlažené, sivou hmlou zahalené predmety, i stratil sa tam asi za vyhoreným bánom, kde Ravasy v mukách, kladou zavrznutý, bedákal.
Ostré svetlo blesku osvietilo i komoru a bledú tvár v nej ležiaceho čipkára. Hrom zarachotil nato takou silou, akoby sa mala zemeguľa napoly rozdrapiť. Uhliarsky prach, oddávna usadený na hradách maše, sa zošuchol, no čipkár neprecitol.
Pobožný padol od ľaku takmer na zem. S chytrosťou, akoby do neho samého bolo udrelo, odskočil do maše, pritiahnuc za sebou vráta. A ešte len tu stačil, hoc i kus pripozde, skrúšene sa prežehnať. — „Jaj, Bože, ale to páralo! Už som sa nazdal, že mi je v špiku,“ riekol s dlhou tvárou, navracajúc sa dnu. „Huj! — Tam okolo vyhoreného bána udrelo. Brrr! Ani za celý svet by teraz nechcel byť pri Besníku.“
Búrka sa o chvíľu utíšila.

#K#8#-K#

Keď sa oblaky oslobodili od svojho bremena, rozišli sa.
Ráno našlo slnko zase všetko v pokoji. Poumývaná príroda, ako z ťažkého sna prebudená, ligotala a usmievala sa oživujúcemu slniečku. Jej ešte pred niekoľkými hodinami tak zostrašená tvár sa vyhladila a kdejaký krúpami do blata vtlačený kvietok pestril sa a veselo dvíhal svoju zarosenú hlavičku. A ako rozmanitosť farby okúzľovala oči, tak rozmanitosť vtáčieho spevu milo zabávala sluch.
V Lipovom, kde sa ľud ešte zo včerajších udalostí nezotavil, desná novina zase zavčas rána znepokojuje mysle.
S uhlím a rudou hneď za rána došlí voziari hľadali uhľomerača. Hľadajú ho doma, hľadajú po obci, hľadajú všade. Všetko, ale všetko hľadanie je márne. To zase nová hádka, kam sa Ravasy podel.
Už veru i v úprimných Jankových priateľoch podozrenie vzniklo, či ozaj jeho urputný sok Ravasy nezmizol Jankovým pričinením. Ba už i včerajšiu vraždu s tým do súvislosti uvádzali. No z náklonnosti oproti prostosrdečnému Jankovi netrúfal si nikto s touto myšlienkou najavo vystúpiť.
Obecný sudca a cechmajster neomeškali zmiznutie Ravasyho vyššej vrchnosti oznámiť.

#K#9#-K#

Krivý uhliar Rakyta poberá sa do Strunčeného, aby zapálil košikársku míľu#POZ#34;totiž takú, na ktorú si uhliar sám prichystá aj nanosí drevo. Za takú míľu potom dostával vyšší plat#-POZ#. S ním pospolu idú dvaja tovariši a učeň Fafira. Každý z nich zaopatrený je pílou, sekerou a kyjankou.
Na chrbte majú cedilá s potravou, ozdobené dlhými cafrangy.
Rakyta má pri boku pušku.
Idúcky krátia si čas rozhovorom o včerajších príbehoch.
„Ej, pomaly, šuhajci! Jedna noha za dve nevystačí. Včera som ju ponaťahoval a v noci, ako obyčajne na planú chvíľu lomila má táto krivuľa, že mi už nebolo do strpenia. Budeme si kus dýchať; ale aby sme čas darmo nemárnili, môžeme si zapiecť fajky.“
Rozkládli „blčiaka“, napchali silno dohánom fajky, povlažili slinou povrch dohánu napchaného vo fajkách a vložili ich do pahreby.
Rakyta sadol si a šúchal nohu.
Jano Opálený, opretý o sekeru, hľadel bokom naňho.
„Ba ozaj, vídavam vás už od viacej rokov, ako pokrivkávate, akoby ste vše sečku rezali; a predsa neviem, či ste sa už taký prikuľhali na svet a či ste dakde zo šopy spadli.“
„Hm, kto je v peci, myslí, že sú všetci. Oj, synku môj, ešte ti matka plienky prala, keď sa mi to stalo. Do tých čias som mal nohy rovné ako sviece, kým som do Klátového grúňa nechodil páliť uhlie. Práve bude tomu na Nemluvniatka#POZ#35;27. decembra. Tento deň sa ľudove pokladal za tretí vianočný sviatok#-POZ# dvadsať rokov. Vyjdem stupkami míľu tlačiť, bola už dohárala. Vrch popustil a ja padnem tadnu. Našťastie vystrel som ruky, ináč by sa bol na „kvandel“ vypálil#POZ#36;totiž uhlie by sa bolo zle vypálilo, a to by bola predovšetkým uhliarova škoda. (Ináč kvandel bol štvrť lótu, inak kvintlík, a rovnal sa 4,37 gramu)#-POZ#. Tu počalo mi v krpcoch dobre vošky a otlaky ohrievať; volám o pomoc z celého hrdla, tu priskočí z bočnej míle nebohý, Pán Boh mu daj radosť večnú, majster Šabľatura, chytí ma za škundry a ťahá ako starý fujtáš z flinty. Kožku natiahol mi na tri prsty, čert po nej, ale ma vyšplaisoval#POZ#37;(z nem.), vytrhol, tu skôr vytiahol, pretože padol do horúcej míle#-POZ#. Táto krivuľa bola mi hodne oškvrkla. Prikladali mi na ňu výbolen#POZ#38;(liečivá rastlina), užíva sa pri bolení žalúdka#-POZ#, ranostaj a kolocier#POZ#39;ranostaj a #I#skorocel#-I#), tiež liečivé rastliny, používané v ľudovom lekárstve#-POZ#. Ležal som na ňu šesť týždňov. Nuž a hľa, stiahla sa mi ako kľuka.“
Jano vytiahol z pahreby zapekačku, z ktorej sa valil horúci dym, a za ním siahol po svojej fajke i druhý uhliar.
„Oj, doparoma, Rakyta, to vás veru dokonale zahartovalo! Vás by už preto ani nemali zabávať na druhom svete v očistci,“ prehovorí Jano, mrkajúc okom.
„No, preto budú na tvojom zlom jazyku míľu páliť,“ odsekol mu Rakyta. A poobzerajúc sa okolo seba dodal: „Ale, hľaďteže, chlapci, túto sme práve pod tou prťou, kde sme ten slopec na medveďa postavili. Nože, vybehnime, však je i tak nie ďaleko, i pozrime, či nám Pán Boh dačo nepožehnal.“
„Ba bodaj ma… pravdu máte,“ odvetil Kubo. „Ktozná, či dáka potvora nepodbehla.“
A šli tahore prťou.
Idú asi na tri strelenia.
„Hop, pst!“ zavolá predok vodiaci Rakyta. „Bodaj som skamenel, chlapci, voľačo je tu. Vrchná klada dolu a čosi sa combáľa pritlačené.“
Tovariši kládli na zem a dvíhali ostražité nohy, naťahovali hrdlá a prisviedčali šeptom.
„Uj, bisťuževýbohu, ale je opacha ako kôň!“
„Hľa, hľa, ako zuby vyciera!“
„Mamľas… kdeže zuby? Či nevidíš, že je zadkom obrátené?“
Krivý Rakyta zosňal pozorne z pleca pušku. Druhom kázal, aby potíšku za ním išli a hrozil sa im prstom, aby nerobili šramot. Sám vliekol sa bokom napred s nahnutým telom a s puškou pod pazuchou.
Kamaráti načúvali vo vytržení, kedy buchne výstrel.
Ako sa tak už celkom blízko pritiahol, zastal, zmeravel, oči mu dupkom stáli, zalomil rukami a kričal, len sa tak ozývalo: „Nuž, tristo hrmien meden vozov okovaných, ľudia, nuž veď je to Ravasy!“
Chlapci div nepopadali z nôh.
Áno, bol to on, ako nám už vedomo, on — ten nešťastník. V neslýchaných trapiech, bohužiaľ, žil ešte posiaľ.
V lese vyrasteným, silnými čuvami obdareným uhliarom dvíhalo klobúky na hlavách pri tomto hrôzyplnom pohľade.
Tvár a ruky nešťastného Ravasyho boli čierne, nepohnuté a len vypučené oči sa pohybovali. Hovoriť už nevládal a zachrípnutý len šeptom čosi brblal.
Chceli ho drúkmi oslobodiť, ale to nešlo, lebo klada bola priťažká. Inšie im nepozostalo, ako medzi klady kliny povbíjať. Kladu prepílili mu na chrbte a prepílenú odvalili.
Akonáhle sa to stalo, odpadol poľutovaniahodný Ravasy na zem ako hnilá hruška.
Posunkami dal na vedomie, že má žízeň. Podali mu varechu vody.
Počas kriesenia obzeral Kubo slopec i pozoroval, že kôra poškrabaná bola nechtami. Každý si môže predstaviť nešťastníkovu veľkú námahu, ako by sa z klepca mohol vyslobodiť.
Po krátkej porade vystreli dve cedilá na zem, uložili na ne nešťastníka i poviazali frumbiere a žrdou pretiahli. Vyložili ho potom na plecia a tak, ako včera medveďa, niesli ho do Lipového.
Ľud sa zhŕkol.
Dobehnuvší lekár skúmal raneného. Chrbtová kosť bola prelomená, vnútornosti celkom dotlačené. Podľa toho znel výrok lekárov, že tu pomoci niet a že smrť v krátkom čase musí nevyhnutne nasledovať.
Ravasy žiadal si sám duchovného a keď ním bol zaopatrený, žiadal povolať svedkov, menovite Janka a Dymáka. A keď tí zo známych príčin prísť nemohli, povolal k sebe obecného sudcu, cechmajstra#POZ#40;tu znamená hutného dielovedúceho#-POZ# a prísažných. Vyznal pred nimi spáchanú vraždu od počiatku do konca až po vpadnutie do slopca. Ačkoľvek vyprávanie pre slabosť chorého dlho trvalo a len šeptom sa dialo, tak pútalo pozornosť svedkov, že takmer dýchať si netrúfali. Na dôkaz pravdy kázal vytiahnuť z kabáta tobolku s peniazmi a papiermi, ktorá prislúchala zavraždenému čipkárovi.
Žiadal si ešte k smrtnej posteli na potechu Aničku. Stisol jej úprimne ruku i prosil ju za odpustenie. „Bez vášho odpustenia ťažko by som zomrel,“ šepkal kajúci chromec.
Pobožná Anička plakala a zo srdca mu odpustila. Hlboko dojatí okolostojaci svedkovia doložili vrúcne: „Amen“.
A tak dokonal kajúci hriešnik zo zrakom obráteným k nebu a držiac kríž spásy v ruke.
Práve keď na kychte ostatnú šichtu vybili, zaznel umieračik na malej kaplnke lipovianskej maše.
Slepá Jankova matka modlila sa vrúcne za spasenie duše zosnulého Ravasyho.

#K#10#-K#

Keď Dymák počul vyznanie Ravasyho, bol žiaľom a radosťou hlboko dojatý. I rozkázal Štefanovi, aby priahal, a čo kone dostačia, tak rýchlo do mesta uháňal. So Štefanom viezol sa i lekár a večer, hneď po umretí Ravasyho, vrátil sa v sprievode Jankovom nazad do Lipového. Následkom úradného vyšetrovania bol totiž Janko za celkom nevinného vyhlásený.
Peniaze čipkárove, ktorý bol bezdetným vdovcom a veľkým skupáňom, prepadli i so značným majetkom istej chudobnej, ním nepovšimnutej opustenej vdove a jej deťom — najbližšej to jeho rodine. Aspoň takto mal krvavý zločin dobré následky.
Čipkár pochovaný bol počestne na cintoríne.
V ten istý deň pochované bolo i telo Ravasyho — v tichosti síce, no pri veľkom účastenstve obecenstva. Jeho posledná žiadosť bola vyplnená, lebo pochovaný bol na tom mieste, kde do slopca upadol. Tam vykopali mu jamu pod skorušou. Na hrob zavalili mu ohromnú žulovú skalu, na ktorej vydlabané bolo meno, rok a deň narodenia a zomretia, no i na kríž preložené kladivá ako banský erb.
Pán maše, Dymák, vyhojil sa zo svojich rán, ktoré mu bol rozpajedený medveď zasadil. I vystrojil nádhernú svadbu ušľachtilému Jankovi a svojej švárnej chovanici Aničke. I bývajú od toho času s Dymákom pod jednou strechou.
Jankova matka nechcela opustiť svoj domček, v ktorom každý kútik naspamäť znala. Dobrý Janko s Aničkou i milými svojimi dietkami navštevujú ju často.
A teraz čo sa deje okolo lipovianskej maše?
Maša netušene skvitla rozmnoženým železným obchodom.
Býva tu často živo, veselo. Jankovi traja synovia, dokonalí zurvalci, trávia doma školské prázdniny. I potulujú sa často s puškami utešenými lipovianskými horami. Často vybehujú i v tú stranu, kde leží pochovaný Ravasy. Vyhorený bán už hodne zarastá. Skoruša zbujnela nad náhrobníkom. Hrob sa prepadol. Žulový balvan stojí nepohnutý a stáť bude dlhšie než táto rozprávka.
I Štefan sa oženil, vzal si Marku, s ktorou Anička rástla. I oni už majú kŕdeľ deťúreniec. Najstarší syn Štefan obsluhuje v panskom dome a sliedi s mladými šuhajci s puškou na pleci po horách a dolinách čarokrásneho tatranského kraja.
Navštív, ctený čitateľ, pralesy horného Pohronia v jesennom čase, možno sa stretneš dakde s nimi a dobre sa zabavíš na salaši pri dobrej žinčici, mladom syre, oštiepkoch, alebo i pri kuse barančiny, varenej v kyslej žinčici. Štefan pochytí bačove gajdy a len tak ozývať sa budú stráne zádumčivými nápevmi slovenskými.
