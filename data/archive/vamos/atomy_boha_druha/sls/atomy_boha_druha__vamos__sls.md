# DOMOV

Začiatkom júla mal ísť doktor Jašo na dovolenú. Na oddelení mužských mal
ho zastúpiť Zurian. Jašo bol v tom čase veľmi vľúdny. Neraz sa spytoval
Zuriana, či ho niečo nezaujíma, či by nechcel nejaké zákroky pri
mužských urobiť sám. Co mu predtým nikdy neponúkol, tým teraz
prekypoval: láskavými radami, čo a ako na oddelení za jeho neprítomnosti
zariadiť.

V prvých dňoch júla aj odcestoval a tak ostal Zurian na celom oddelení
sám. Musel si svoj čas veľmi hospodárne zadeliť, lebo primár nemal ani
trošku uznania, a tak mu z celého dňa neostalo ani minútky voľného času.
Ešte šťastím bolo, že na ženskom oddelení mal už poriadok a mužskí sa
držali statočne. Tých sotva kedy bolo treba napomínať. Hľadeli na prácu
mladého lekára s rešpektom a pochopením.

Na mužskom oddelení najpozoruhodnejším zjavom bol vtedy
pacient-gonoroik, Stanislav Gural. Rodom Poliak, bývalý jazdecký
kapitán. Jeho terajšie remeslo bolo náramne pochybné. Cestoval so
všetkým možným tovarom: v automobiloch, v patentných kravatách a
gumových ochranných prostriedkoch. Bol to krásny, urastený chlap, asi
šesťatridsať ročný. Na jeho hrdej, vzpriamenej postave každý na prvý
pohľad poznal bývalého hulánskeho dôstojníka. Bol typickým srdcožrútom
žien, ideálom snov nedospelých gymnazistiek, ctižiadostivých predavačiek
a obstárlych hysterik.

Zurian niekedy shováral sa s ním a prekvapoval ho spôsob, ako sa o
ženách vyjadroval.

Bol typom „filozofujúcich" frajerov. Ženský svet podroboval rovnakou
mierou krásou svojho zovňajšku, ako aj „silou" svojho ducha.

Podával Zurianovi ukážky svojho talentu.

-- Elenka, milujem vás, -- motýľkoval si okolo ruže pokladničného poltu
údenárstva.

-- Pane, neverím vám. Vy ani neviete milovať. Ste chladným cynikom.

-- Mám vás azda na kolenách prosiť, v slzách, s pravicou na srdci? To
potrebujete, Elenka?

-- Hej, radšej, tisíc ráz radšej to, ako váš bezduchý cynizmus. Tisíc
ráz radšej slzavú oddanosť, než neprecítené frázy, za ktorými cítim, ako
zívate, ako skrývate za nimi svoje hrdé opovrženie so ženami.

Gural sa zamračil. „Ejhľa, už viem, čo ty potrebuješ," pomyslel si.
„Teraz dostaneš argument, že vylezieš na múr."

-- Áno, som cynikom, -- začal hrobovým hlasom, -- ale tak je to dobre.
Túto moju vlastnosť neodsúďte, Elenka, ale si ju vážte. Áno, moje srdce
obklopuje chladná, ľadová kôra, ale za ňou siahajú k vám ramená mojej
túhy, ktoré prosia: Elenka, buď dobrá, usmej sa na mňa láskave, nech
roztopí hrejivý úsmev tvojej lásky ľadovú kôru môjho srdca. Chladná je,
ľadová je, lebo zmrzla v hrdej samote. Skrýval som svoje srdce,
nevystavoval ho kadejakému blúdivému lúču. Chlad jeho je patinou dávno
schovávanej vernosti, neošúchanej, hrdej zdržanlivosti. Áno, môj hlas je
vám bezduchý, nie je on uhladeným, prispôsoblivým hláskom povrchného
frajera, ktorý v láske vidí šport, ale je to škrípavý hlas starého zámku
hradu šľachtica, hradu neobývaného, nedobyteľného. Ctite si ten hlas
škrípavý, neuhladený, nevychodeného starého zámku môjho srdca. Buďte tam
paňou vy. Moja hrdosť a cynizmus je zárukou mojej neprístupnosti pre
akúkoľvek ženu a zárukou mojej vernosti. Ťažko povoľuje, ani vám
nepopustí naraz, ale vážte si toho, vyslyšte ma a uvidíte, ako moja
hrdosť zmizne a zmení sa v oddanosť k vám, jedine k vám, Elenka.

-- No, čo na to poviete, toto je argumentácia, však, pán doktor?

-- Ohromujúca! Až priveľmi hlboká pre jednu údenársku ružu.

-- Nič to, nikdy som svojím duchom nežgrlošil.

Alebo toto:

-- Marienka, -- a Guralova cvičená ruka hladká umienenú hlavičku
právničky tretieho semestra, -- Marienka, prečo ma mučíte? Prečo ten
vzdor, prečo tie rozpaky? Ani len trošku ma nemáte radi?

-- Ale, hej, ale... ale...

-- Viem už, viem. Bojíte sa!

Marienka mlčky prikývne.

Gural si oblečie bolestne-súcitný výraz.

-- Chápem vás, Marienka, a byť na vašom mieste, bál by som sa tiež.

Marienka prekvapene pozrie naň. Čakala posmeľovanie a hľa.

Gural však ide ďalej.

-- Je to správne, že sa bojíte. Tento strach je celkom prirodzený.
Mužskí sú strašní. Sú väčšinou krajne necharakterní. Sú hroznejší než
ženské, lebo ani jedna sa nepochváli svojimi ľúbostnými dobrodružstvami,
ale mužskí medzi sebou hovoria o nich najradšej. Ich klebetnosť a
nešetrnosť nezná hraníc. Preto chápem váš strach, Marienka, a vážim si
ho. Nič by som vám tak nezazlieval, ako slepú dôveru, nech by bola
prejavená hoc i oproti mne. Neznáte ma, ešte neviete, čo sa vo mne
skrýva, preto je celkom na mieste, že sa ma bojíte. Z toho však, čo vám
teraz hovorím, pochopili ste akiste to, že muž, ktorý toto všetko zná a
tými vecmi opovrhuje, vari nemôže byť obeťou tých nízkostí, ale stojí
vysoko nad nimi. A takého muža sa báť, Marienka, nemusíte. Takýto
charakter je oporou a útechou. Pravda, už sa nebojíte?

Ale Marienka ešte vždy vzdoruje.

A Gural trpezlivé pokračuje:

-- Áno, samozrejmé, máte ešte aj iné obavy. Viem, aké sú a nemôžem ich
nerešpektovať. A čo mám uviesť, aby som vás uspokojil? Mám vám povedať,
že už nie som zeleným chlapcom, že ma život naučil, že nesmiem
hazardovať s nešťastím svojho bližného.

-- No, dobre, pán Gural, vy ste veľký duch a tento dôvod už obavy
Marienky akiste úplne učičíka. Nič sa jej nestane, to je isté, keď ste
taký šľachetný a šetrný, aké však grobianstvo od Marienok, že nešetrily
vás. A že vás, bezúhonného rytiera, takými zbytočnými pliagami
obdarúvaly?

-- Veru, tak dlho som im dával lekcie, tak dlho som im vykladal
filozofiu lásky a dostával sa bližšie a bližšie k ich dušiam, kým som
nenatrafil na Marienku, v ktorej som sa kruto sklamal, lebo nemala
nijakej duše. Mala iba spirochety a gonokoky a miesto duše dobyl som si
týchto. Prišiel som k nim z lásky, preto sú také húževnaté. Gonokoky
kúpené nebývajú také verné a ľahšie ich vykynožiť.

S odovzdanosťou skeptika poddával sa kapitán Gural liečeniu a jeho
pokojná povaha Zuriana v trme-vrme opusteného oddelenia pri toľkej práci
vždy osviežovala. Šlo však všetko krásne, na spokojnosť primára a vrátil
sa i Jašo, aby Zuriana v dovolenej vystriedal. Zurian potreboval už
trochu pokoja ako soli.

Ťažko sa lúčil s Medúzou. Márne ju upokojoval:

-- Veď za pár týždňov sa vrátim. Aj vy pôjdete do hôr. Osviežime sa a za
krátky čas na duchu i na tele zotavení uvidíme sa zas. Ako vám dobre
bude robiť, Medúza, svieži vzduch na vidieku. Nebudete už bledá,
priberiete akiste i na váhe. Nebudete taká tenká ako sirka. Naznačím vám
všetko, čo máte robiť, ako máte žiť, aby ste sa čím viacej zotavili.

Medúza plakala, protestovala a mňaukala:

-- Nie, nie, čo ma po vzduchu, po vidieku. Karolko, ja chcem byť pri
vás. Ja tam bez vás nevydržím. Iste ma tam pochovajú. Uvidíte, že budem
ešte oveľa biednejšia a polámanejšia, až sa vrátite. Nechoďte preč,
Karolko, nenechajte ma tu!

-- Medúza, neplačte, chcem vám niečo povedať. Nechcel som o tom hovoriť
teraz, ale, až pri svojom návrate. Ani je to nie pekné odbavovať tú vec
teraz, hodinu pred odchodom vlaku, medzi balíkmi a pozerajúc stále na
hodinky. Musím vám to však povedať, lebo teraz celý mesiac vás nebudem
vidieť a nemal by som pokojnej chvíle, mysliac nato, že som vás opustil
plačúcu a rozrušenú. Chcem, aby ste mysleli na mňa natešene, aby ste ma
očakávali veselo.

Medúza, vyše päť rokov sa poznáme a máme sa radi. Za tých päť rokov žili
sme život dvoch milujúcich ľudí, ktorí patria k sebe a ktorí sa jeden
druhého nikdy nevzdajú. Nevyspelé pomery nedovolily nám, aby sme dali
svojmu spolunažívaniu formu, aká jej patrí pred svetom. Nikdy o tom
medzi nami ani slova nepadlo, viazaly nás dovedna oveľa silnejšie
sväzky, než akákoľvek mysliteľná formula, alebo obrad ľudský. Ruvali sme
sa dosť, i budeme sa ďalej, ale to nič nerobí, bez toho by sme ani žiť
nevedeli.

Teraz sú už pomery inakšie a moja terajšia cesta domov nemálo smeruje k
tomu, aby som si ich ešte spevnil a zaistil, preto je mojím pevným
rozhodnutím, ktoré som nikdy s očú nespúšťal a ktorej týmto výraz dávam,
že náhle sa navrátim, my dvaja, Medúza, totižto vy a ja, sa pred ľuďmi i
pred Bohom soberieme. Nebudem už nemocničným kulim, ale usadím sa doma,
ako som to nedávno počul o Eugenkovi a ešte o mnohých spolužiakoch.
Budem svojím pánom, nebudeme sa už skrývať pred ľuďmi, ale sebavedome
pred nimi obstojíme: Vy budete mojou paňou a ja vaším pánom, ktorého
poslúchať, v dobrom i zlom nasledovať budete. Utvoríme si i my malú
ježkovitú spoločnosť. Ako všetci manželia, tak i my budeme ukazovať
svetu svoje pichľavé tŕne a budeme si hrabať len pre seba.

Onedlho budeme mať zelenú vilku, Medúza. Obrastlú brečťanom a zeleným
hroznom. Záhradku k nej s útulnými orgovánovými skrýšami, kde sa
nerušene môžeme hádať a kde nás v lete budú štípať komári. V záhrade
budeme mať ovocné stromky, jablone, hrušky a čerešne, marhule ani
nespomínajúc. Vy, Medúza, budete stále len doma, budete mať slúžku alebo
dve a s ňou budete hospodáriť. Už nikdy viacej nebudete musieť do
úradov, formuláre vyplňovať, odporúčané listy podávať a podobné
neslýchané veci robiť, lebo to všetko spravím ja za vás. V lete budeme
bývať v zeleni, a v zime medzi bielymi stromami v tichej, mŕtvej
záhrade, pri ktorej len tým viac vyniká utulnosť nášho teplého salónu,
kde si pri čaji budeme hrať na klavír a spievať.

Budeme vzornými manželmi, Medúza. Budeme chamtiví a lakomí, ako čerti, a
to najmä vy, Medúza, lebo vy budete mať na to viacej príležitosti. Oh,
sú vzorné manželky, Medúza, najmä ženy doktorov. Neraz som ich
závistlivé pozoroval. Prepych, klenoty a zábavy? Kdeže! To je pre hlúpe,
slabé bábky, ktoré nepochopily svoje úlohy. Namiesto toho ísť včas ráno
na trh s kuchárkou a ruvať sa krvavo o každý groš. Vrátiť sa pre kura
tri razy, kým ho sedliačka nedá o šesták lacnejšie. Ruvať sa so slúžkou
o mesačný plat, stlačiť ho čo najnižšie. Kuchárke vyhrožovať, uvádzať
jej príklady: -- Tam a tam, tá a tá pani má kuchárku za toľko a toľko.
Ani vy viacej platiť nemôžete. Nie, rozhodne nemôžete. Či vás chce azda
svojimi hroznými nárokmi ruinovať? Budete oproti ľuďom milá a pod
pláštikom priateľstva vyspytujete sa ich o lacných nákupných prameňoch.
Budete ma neustále štvať, aby som viac šetril. Aby som ľudí, ako lekár,
viacej dral. Spolu budeme ohovárať celý svet, ako sa patrí solidárnym
manželom. Nik pred nami neobstojí. Každý bude naším nepriateľom, kto
okolo nás dýcha a chce sa tiež uplatňovať. Budeme hrabať len pre seba.
Však, Medúza? Oh, znám veľa takých manželství, kde je muž dobrák a kde
energická, skúpa, hrabivá žena udržuje úroveň a rovnováhu. Takáto žena
je pravým pokladom pre muža a pre domov a pravou metlou, oštarou pre
každého, kto od nej niečo chce, alebo sa dá využiť. Vy sa musíte
priblížiť k tomuto ideálu. Len tak budeme bohatí. Videl som to na
mnohých príkladoch. Ja sám som chumaj, dobrák, nikdy by som sa na nič
nevzmohol, každý by ma len ošmeknul, ale vy, vy, Medúza. Vy musíte! byť
inou. Však i budete, verím to, až uvidíte pár dobrých príkladov.

Potom, možno, rozmyslíme si to i v inom smere. Možnože prídeme na iné
náhľady. Azda urobíme s Neviditeľným kompromis, nebudeme ho už viacej
pokúšať a budeme mať potomka. Uskutoční sa váš sen, Medúza. Však nám čas
všetko ukáže.

Načo sa však dať unášať fantáziou. Vráťme sa k holej skutočnosti a
nemajte nič proti tomu, Medúza, keď vás týmto lege artis, ako sa patrí,
požiadam o ruku a začiatkom budúceho mesiaca s plnou okázalosťou pojmem
za manželku.

Veselo jej chytil obe ruky, pritiahol ju k sebe a usmievavo sa jej díval
do očú.

-- Nuže, Medúza, čo poviete na to?

Medúza však nič neodpovedala a mala zrak sklopený. Potom zavrtela hlavou
a ticho, ledva slyšateľne, viac akoby pre seba, šepkala -- Ako ma vy,
Karol, zle poznáte -- Prečo, Medúza?

-- Karol, preto: ja vás rada mám, to vy veľmi dobre viete, a i budem vás
máť stále rada, ešte i vtedy, keď vy o mne už dávno vedieť nebudete. K
tomuto práve tak, ako dosiaľ, ani potom netreba tých vecí, ktoré ste
spomenuli. Nie som sentimentálna dedinská hus, ani rafinovaný mestský
príživník, vychovaná preto, aby som niekomu na krk zasadla. Mňa tie
veci, ktoré ste spomenuli, neomračujú, len zlostia. Tak ako bolo dosiaľ,
je pre mňa úplne dobre; dokiaľ nás viaže dovedna úprimné cítenie, nič
nás nemôže oddeliť; ale náhle by ten cit zmizol, stáva sa nesmys-lom, ba
kliatbou každá formalita, ktorá by nás silou zákona chcela spoludržať.
Ja pôjdem s vami všade a budem vás mať rada, ale bolo by pre mňa
neznesiteľné vedomie, že sme k sebe zákonom viazaní. Pre mňa oproti vám
neexistuje iný zákon, len ten, čo v sebe cítim a ľudia pre mňa
nejestvujú; môžu si vymyslieť, čo chcú, to je mi úplne jedno.

Toto je jasné, však, Karol?

A ešte niečo.

Jediným a posledným dôvodom k tejto vami navrhnutej veci mohlo byť
dieťa. Ono bolo vrcholnou túžbou môjho života, pre toto, k vôli nemu
bola by som svolila ku všetkému. Ja som chcela mať dieťa stoj čo stoj.
Ale už nebudem mať nikdy, lebo nechcem mať. Mňa k dieťaťu viazal cit,
ohromná záplava citov, ale vy ste mi tie city vyvrátili silou rozumu. Ja
dnes hľadím na túto vec tak, ako ste ma hľadieť naučili. Nešlo to ľahko.
Trvalo to dlhé týždne, kým ste ma presvedčili. Ale presvedčili ste ma a
ja pod silou vašich dôkazov, vášho ponímania života uznala som, že máte
pravdu. Presvedčili ste ma úplne, dokonale a nezvratné. A ja, Karol, nie
som aprílový čas, aby som si svetonáhľad premieňala, ako košeľu, a keď
som si raz dačo rozumové uvedomila a prijala, nijaké citové dôkazy,
nijaké fantázie mi to vyvrátiť nemôžu. A najmenej takéto, aké mi
predkladáte.

Tento posledný, jediný dôvod mi zmizol. Ja si nerobím plánov, nechcem
vily, zeleň, nechcem vôbec žiť a želám si len toľko, kým som tu, aby ste
ma milovali. Tak, ako dosiaľ, čiste, bez „prijateľných foriem" pre ľudí.
Želám si len toľko, aby som umrela skorej, ako ma vy opustíte, a to,
dúfam, sa i stane. Tak, Karol, uvedomte si to. Znáte ma a viete, že je
zbytočné o tom reči šíriť.

A bolo veru zbytočné a márne všetko, prosiť i hroziť, vysvetľovať a
dokazovať, lebo Medúza len zarputile mlčala.

Odprevadila ho na nádražie a Medúzine slzy, jej bledá, smutná tvár,
zaľahly mu na dušu cez celú cestu domov zroňujúcou ťarchou.

Doma ho uvítala zrelá krása leta. Rozmarný Váh, čo láka plávať i utopiť
sa. Ale Zurian sa ho nebál. Znal ho ako svoju dlaň. Vyšiel si hore po
brehu, až po veľké topole, čo stály pár kilometrov ďaleko od ostrova a
pustil sa dolu vodou, ktorá ho niesla „ani automobil".

Zuriana vítal Bananský kopec s nezapomenutelným pohľadom na ostrov i na
skrútenú stužku nezbedného Váhu.

Starý park so svojím nekonečným dlhým štrandom pri Váhu.

Potom pešinka domov so svojimi troma obludami. No neboli už takí, ako tí
kedysi. Ani jeden sa z tých dobráckych loptošov nevyrovnal ľstivému
„Malému Fanatikovi", ani hrdinnému Dunčovi.

Tam ďalej sú Piešťany, ukrutne dlhá, rozľahlá dedina s jednotvárnymi,
širokými ulicami. Ľud s miznúcou romantikou i krásou, so svetoznámym,
nádherným krojom, ktorý tu už pomaly nik nenosí. Mužskí vôbec nie, iba
ak dievčatá v nedeľu. Kroj sa tu udržal iba v okolí: v Moravanoch,
Orvišti a Krakovanoch.

Zurian, ako potomok úradníckej rodiny, bol vychovaný v mestskej štvrti
Piešťan. Do dediny neveľa chodieval, iba ak na návštevu, alebo v nedeľu
do kostola. Ľud mal rád, kochal sa krásou jeho kroja, ktorou bol kostol
plný, sťa lúka kvietkami. Rád sa k ľudu blížieval. Obliekal sa do čižiem
a do vyšívanej košele a veľmi rád hovorieval tvrdo, po piešťanský. S
takouto detinskou radosťou sa spájaval so svojimi, od ktorých ho mestská
výchova odtrhla. Napodobňoval sedliaka. Večer neraz zašiel si do Royalu
alebo do inej veľkej kaviarne Piešťan v čižmách a v kroji a bol rád, keď
sa mestskí chňupovia pohoršovali.

Rád sa túlal po starom parku, po kúpeľnom ostrove a po Bananskom kopci.
Tu uplynulo jeho detstvo, tu poznal každý strom, každý kameň. Kúpeľný
ostrov na jednej strane s vulkanickými, večne horúcimi bazénmi a nad
nimi so skvelými novými i so starými, v časoch Napoleonových vystavenými
kúpeľmi. Na strane druhej s pralesmi divej vrbiny, s rozmarnými,
neschodnými ostrovkami Váhu, čo sa ťahajú až hen hore po Trenčín. Po
Váhu išly plte, kúpajúci sa chlapci vrhli sa na ne a strachovali sa
spolu s pltníkom, či stroskotajú pod piešťanským mostom, čo je známym
kritériom pltníckeho umenia na Váhu. Nie, prešli hladko a dole za
ostrovom, po veľkom hoteli Thermii chlapci soskákali. -- Aspoň trocha
tabaku by som vám dal, strýko, za pohostinstvo, -- riekol Zurian
pltníkovi s ľútostivým hlasom, -- ale keď som nahý a šaty mám ukryté
kdesi vo vrbine. -- Nič to, -- kývol pltník dobrosrdečne, -- poďte ak
chcete, až po Komárno. -- Teraz nie, strýko, s Bohom, šťastlivú cestu a
-- žblnk -- zmizol za plťou. Oblúkom vody zaniesol sa na ostrov, do
mŕtveho ramena Váhu „vyhrievať sa". Tu na bahnistom dne rieky stačí len
trošku zahrabať do bahna, alebo väčší kameň odtisnúť a zaraz vytriskne
zo spodu horúca, vulkanická voda, ktorá za chvíľu zmení i okolnú chladnú
vodu v príjemný bazén. Tu ústia do rieky na každom kroku pramene, ktoré
súvisia s hlavnými prameňmi kúpeľov.

Účinok tejto zázračnej vody objavil ľud Piešťan už pred veľa sto rokmi.
Kúpavali sa v horúcej vode bahnistej spodiny pod širým nebom a Bohom
danú liečivú silu týchto vulkanických prameňov poznali i využitkovali
potom chorí a mrzáci širokého-ďalekého okolia, kým vyvinuly sa Piešťany
na úroveň dnešných svetových kúpeľov.

Svoje rodisko zachytil Zurian v hlavnej sezóne. Bolo to začiatkom
augusta, lebo koncom už rozkvitnú sa staré, košaté stromy pred kúpeľmi,
ktorých meno nik nezná a ktoré sú však neklamným, tradičným znamením, že
sezóna dosiahla vrcholu; príde „Anna bál" a potom sa už hostia pomaly
rozchádzajú.

Začiatkom augusta však život vrel najrušnejšie. Hostia i chorí tiahli už
včas ráno o piatej do kúpeľov, lebo vtedy je vraj voda najsilnejšia.

Piešťanská kúra je jednou z najsilnejších a najnamáhavejších procedúr
liečebných. V horúcej, sírnatej vode telo sa rozparí do nemožných
rozmerov, pot sa leje prúdom a urýchlená, ohromne forsírovaná výmena
látková strhuje so sebou všetky škodlivé látky, ktoré pri reumatických
chorobách v tele a v kĺboch sa ukladajú.

V bahennom obale, niekedy až štyridsaťpäť stupňov horúcom, človeka má v
najužšom slova smysle „šľak trafiť". Každému to dať nemožno a ľuďom
slabého srdca nariadi lekár chladič na srdce, aby túto „konskú túru"
vydržali.

Ale táto liečba, spojená so šikovnou masážou, má dobrý účinok. Pri tomto
kladnom, skutočnom liečebnom efekte sú Piešťany len v začiatkoch vývoja.
Od rokov zväčšujú sa v nevídanej miere. Stavia sa tu vila za vilou,
hotel za hotelom a letný spoločenský ruch Piešťan vyrovná sa čulosťou
hociktorým svetovým kúpeľom.

Zurian strávil väčšinu svojho času na potulkách po parku a po okolí.
Rušného večerného života, tancovačiek a bitiek konfetových okolo
parkového orchestra sa nezúčastňoval. Mal už tých vecí dosť, veď v nich
vyrástol a potom musel myslieť na Medúzu. Co ona teraz robí? Aká bola
bledá, keď ju opustil! Nie, ona by nikdy neschválila život hlučný, vír
spoločnosti a Zurian bol hrdý, že môže ostať verným svojej Medúze.

Myslel si, že si doma odpočine, ale sklamal sa. Doma nenašiel pokoja,
rozvrátené nemožné pomery ho rozladily a udalosť, ktorú hneď nato
prežil, urobila úplný koniec jeho vzmáhajúcej sa vôle životnej.

Jediný človek, s ktorým sa podľa chuti vedel poshovárať, bol jeho
priateľ Luigi Tonitto. I on bol doma na prázdninách. Bol maliarom a mal
absolvovaných pár rokov cudzozemských akadémií.

# AKO SA BOJUJE V DVADSIATOM STOROČÍ

Za letného odpoludnia vo veľkej záhrade Tonittov sedeli dvaja priatelia.
Často sa navštevovali, lebo sa mali radi. Luigi bol pokojnej, veselej
povahy. Bol nesmierne pilný, maľoval od rána do večera. A na každom
kroku ho prevádzal samopašný čin, alebo veselá myšlienka. Vo dvore
spravil bábkové divadlo. Namaľoval si kulisne, povyrezával figúrky a
vymýšľal čudné, veselé i hrúzostrašné histórie. Za večera celá rodina i
najbližší susedia zasadli si do divadla a mali sa popukať od smiechu nad
Luigiovými nápadmi. Inokedy zasa prichádzaľy na scénu príšerné veci.
Rakvy sa otváraly. Mŕtvi vstávali z hrobov, strygy lietaly na metlách a
usporiadaly orgie s čertmi a s duchami zosnulých. Luigiova fantázia bola
nevyčerpateľná. Život bol pre neho plný krásy a i jeho kruté stránky
boly plné zaujímavosti.

Zurian myslel neustále na Medúzu. Od drtivých udalostí posledných
týždňov bol náchylný k pesimizmu. Chodil často zachmúrený, málo vravel a
najradšej sa rozhovoŕieval len v Luigiovej spoločnosti.

Vtedy odpoludnia bol zas zamračený. Len sa díval pred seba a ani sa mu
hovoriť nechcelo.

-- A čo sa ti stalo? -- spytoval sa ho Luigi.

-- Ech, nikdy som o tom nepochyboval, ale dnes som prišiel na to, že na
svete panuje zlo, je na víťaznom postupe a dobro vyhynie. Blížime sa
veku železnému, keď posledná Panna Astrea onedlho opustí túto zem krvou
smočenú.

Luigi sa usmial.

-- Nuž a čože, čože?

-- Nič, budeš sa smiať a nazveš ma hypochondrom a povieš mi, že z takých
malicherností sa nesmie tak krajne posudzovať.

-- Nuž súď, ako chceš. Ja som však presvedčený, že miesto kráľovstva
nebeského príde na zem ríša Luciferova. Dobrí sú odsúdení na smrť.
Panovať budú gauneri a psie duše. Budú panovať, kým sa medzi sebou
nepobijú a nežožerú sa ako potkani, čo spadli do jednej jamy a hladom
hnaní, zúrivo sa vrhajú jeden na druhého. Hej, život je nemožný a hnusný
a je najväčšou jeho tragédiou, že nevie zahynúť.

-- Ale čo je pre Boha? Vražda, lúpež, mor, cholera?

-- Nie, len sme sa povadili so susedmi. Počkaj, smej sa, až na konci.
Vec sa má takto:

Znáš, ako je to u nás doma. Sme tam od mesta trošku odľahle. Každý dom
má okolo záhradku a v jednom bývajú vždy po dve rodiny. Od suseda sme
oddelení kolíkovým plotom, ktorý dovoľuje voľný pohľad do vedľajšieho
dvora. Vieš, ako je to u nás. Mám doma dve sestry, trinásť-- a
sedemnásť-ročné. Po matkinej smrti tá staršia vedie domácnosť. Je to pre
chudáka dosť, ale robí to s radosťou a z vlastnej vôle. Cez deň pekne
konajú svoju prácu so slúžkou, večer potom je ich. Učia sa, čítajú,
spievajú a takto nažívame v prekrásnej svornosti.

Ale čo neurobí Lucifer? Sestra, hoc ináčej je to múdre a taktné
dievčatko, zašle raz predobedom tú menšiu do susedov a prosí pani
susedku -- ktorá je, mimochodom ustáľujúc, nervové exaltovaná,
nevzdelaná osobnosť -- aby jej, vraj, láskavé vrátila, čo pred štyrma
dňami si vypožičala. Je práve treba. Muž tej panej je tiež doma a súc
„kritickým duchom", hneď pred malým dievčatkom vynadá svojej žene, prečo
to ešte zpäť nezaslala a vôbec prečo si od susedov požičiava. Manželský
pár sa lége artis pohašterí, nadajú si najsprostejším spôsobom a
rozzúrená a zahanbená panička hodí dievčatku ten mlynček na stôl, aby ho
odniesla do horúceho pekla, ale aby hneď priniesla zpäť ten citrón, čo
zasa ona požičala sestre včera odpoludnia. Citrón hneď dostala, ale
vojna je hotová. Susedka je plná nenávisti k nám, ktorí sme ju vraj
takto zahanbili pred mužom. Však nám ona vraj dlžná neostane.

Á naozaj. Tá osoba vie slovo držať.

Sestry nemôžu vyjsť na dvor, aby nelietaly cez plot tie najšťavnatejšie
nadávky. Nič to nič, len mlčať, ani slova odpovedi, však sa ona smieri.
Nikdy už síce sa s nimi stýkať nebudeme, s takými hrubými ľuďmi, ale
teraz len trpelivosť, chladnokrvnosť, však oni prestanú.

Ale neprestali.

Ba so dňa na deň viac zúrili. Panička i jej malá šestnásť-ročná slúžka.
To dievča, zdá sa, ešte viac precítilo krivdu svojej panej, než ona
sama, lebo je neúnavná v útočení na naše dievčatká. Keď vyjdú na dvor,
pľuje na ne a vykrikuje a keď sú dnu v kuchyni, zastaví sa pri plote pod
oknom a celé hodiny tam vyspevuje kadejaké posmešné pesničky.

Dobre, len čakať, však nič netrvá na veky.

Môžeš si však, Luigi, predstaviť, že je náš život otrávený. Za večerov
už miesto čítania, učenia sa a spevu trávime čas melancholickým
dohadovaním sa, že pre Boha, čo máme vlastne robiť? Ako urobiť raz
koniec tomuto dopusteniu. Pani sama, vidiac veľkolepú ambíciu svojej
malej slúžky, už sa ani činne nezúčastní útokov a jej činnosť sa utiahla
viacej na štvanie a povzbudzovanie tohoto bojovného tvora.

Otec, ten dobrák, ten je ešte vždy na stanovisku pokojného vyčkávania.
Dostane myšlienku: možno by bolo dobré poshovárať sa so súsedom a v
nejakej taktnej forme ho poprosiť, aby urobil koniec „samopašnosti
svojej malej slúžky, o ktorej iste ani nevie". Je to však ťažko. Ten
človek náš pozdrav od pár dní neprijíma a hľadí na nás zúrivé. S tým to
pôjde asi ťažko. Ten nebude veľmi prístupný vľúdnemu slovu. A takto otec
sa len rozhorčene šuchá za uchom a nevie si rady, len azda ešte
vyčkávať.

Staršia sestra je za diplomatické riešenie. Ona chce ísť na ne opatrne,
lstive a silou zákona. Tak si to predstavuje, že by sme niekoho ukryli v
predsieni, ona by vyšla na dvor, teraz príde útok, a ten čo by sa tam
skrýval, súc svedkom tých ohavností, dosvedčil by to pred súdom, ktorý
by už potom krátkou cestou urobil koniec tej bohapustej komédii.

Hm, dobrý plán, len kto ho vykoná, keď sme všetci otrávení a naša
životná energia je pod vlivom tohoto neustáleho štvania priamo
ochromená. Potom my sme mieromilovní ľudia, ktorí sme boli vždy zvyklí
všetko cestou slušnou a poctivou vybavovať a nikdy by sme na také
machinácie neboli schopní.

Menšia sestra je pre technické riešenie sporu. Ten dlhý chliev, čo tam
stojí vzadu vo dvore, pekne-krásne postavme sem pred ohradu, nech im
zakryje výhľad k nám aspoň z väčšej časti. Alebo celkom radikálne
postaviť pred ten kolíkový plot vysokú doskovú ohradu. Nech aspoň vidí
celý svet z ulice, že sa pred tými ľuďmi bránime.

Plán uváženiahodný, lenže predstav si, milá Jolka, to šialené
bubnovanie, čo by tí ľudia na tom plote, na tej „provokácii", od rána do
večera vyvádzali. Potom za plotom nadávať je ešte ľahšie a menej
zodpovedné, než takto verejne. Najali by si ešte niekoľko žoldnierov.
Potom, raz by nám ten plot či ten chliev tak krásne rozobrali, ani dosky
by z neho nezostalo.

Z tejto vojennej rady najbojovnejším elementom som ja. Fantáziu mi
zahaľuje krvavá hmla. Pomsta, krutá pomsta! Podľa spôsobu divých
skipetárov skryť sa pri ceste. V pozdnej večernej hodine, vo tme
vyskočiť z jarku s obličajom sadzou začierneným a poriadne namlátiť tej
slúžke, bez svedkov, zahaľujúc sa do ochranného plášťa čiernej noci, v
ktorej by sa stratil jej mrzký rev bez stopy.

Hej, veru tak by to bolo dobré. Bolo by, veru by bolo.

Však by ona skrotla. Je to jediná pomoc a prastarý, dobrý recept Swiftov
na poučovanie takýchto nepríčetných, ukrutných opíc.

Lenže, kto to urobí, lebo ja mám o sebe pochybnosti.

Takto sa radíme každý večer, cítime sa vo vlastnom domove štvanými
zvermi. Vieš, čo to znamená, keď človek celý deň musí stráviť v nervovom
otrase, v otravnom rozčúlení a vie, že ani dobré slovo, ani násilie
nepomôže, že tu niet spôsobu nápravy, lebo sme na sprostosť veľmi dobrí
a pre poníženie sa priveľmi hrdí. Potom, čo by pomohlo ponížiť sa.
Prečo? A či jej panej sa ospravedlniť? Z čoho? Či štekať s nimi, hádať
sa ako Cigánka? Brr!...

Posledný môj zúfalý plán tiež stroskotá. Chytro preskočiť plot a ešte
chytrejšie vyzauškovať tú belasookú dievčinu tam a, ako Napoleon vrátiť
sa nazpäť. Hej, ale bolo by to i Napoleonovým víťazstvom nad Ruskom.
Vrátil by som sa zpäť, ako on, zdecimovaný.

Len si predstavte vresk, čo by to nevinné dieťa zo seba vypustilo. Ten
sbeh ľudí, ktorí by všetci ustálili a dosvedčili pred súdom, že
zdivočelý corgoň, totižto ja, hnaný svojím sadistickým pudom, preskočil
som plot. Vnikol som tou zločineckou cestou do cudzieho majetku a tam
nevinne pohrávajúce a vyspevujúce dieťa, šesťnásťročnú sirôtku, bez otca
a bez matky, ktorej druhou matkou a jediným ochrancom na svete je
šľachetná pani Ixová, to úbohé opustené decko, ja, zvrhlý sadista, bez
príčin zbil som do krvi. Humánny pán doktor ustálil by na nej
ľavostranné ohluchnutie, pravostranné sníženie ostrosti zrakovej,
obojstranné ochrnutie lícneho nervu, zlomenie dolnej čeľusti, vyvrtnutie
ľavého ramenného klbu a zápal slepého čreva. Noviny by písaly o mne, ako
o smutnom symbole našej povojennej doby. Matky mnou by strašily svoje
neposlušné, maškrtné malé deti: buď dobrý, lebo hneď zavolám na teba
doktora Zuriana! Bú, bú, už aj ide počuješ, hrrr, hrrr... A ustrašené
dieťa hneď by sa polepšilo a pološialene strachom skrylo by si hlavu
pred mojím hrúzyplným obrazom do lona svojej mamičky.

Oh, Bože, celkom som sa spotil od tej perspektívy.

Ver mi, Luigi, už teraz štvrtý týždeň je peklom náš život. Vo dne i v
noci zúfame všetci nad možnosťou nejakého vyslobodenia. Predstav si, že
ten domov, kam sa ľudia uchýlia k odpočinku a osviežiť sa, ten jediný
kút, kde sa môžeš cítiť svojím, ten tvoj dom -- tvoj hrad, ako Angličan
hovorí, -- je vydaný na pospas šestnásťročnej cudzej slúžke. To vedomie,
že bývaš vedľa ľudí, ktorí, keby zákon nezdržal, s najväčšou rozkošou by
ťa vykynožili zo sveta.

Luigi ho zarazil:

-- Počkaj len, počkaj na moment, musím sa trošku zarehliť, lebo už to
ďalej nevydržím.

-- Len moment, Luigi, hneď sa môžeš smiať. Predvčerom moja malá sestra,
Jolka, ktorá bola na dvore pre vodu, vrátila sa plačom do domu. Nad okom
mala čerstvú, tržnú ranu, krvácajúcu, spôsobenú ostrým kameňom, mala
očernele od kameňa na líci a poriadnu opuchlinu na čele. Naraz vraj
počula rehot slúžky a, ako niesla vodu, naraz sosypal sa na ňu celý dážď
kameňov.

Zaviazal som jej ranu a zakázal, aby to prezradili otcovi. Do večera a
včera dopoludnia tento prípad sa opakoval s tou väčšou, Helou, ktorá to
odniesla dôkladnými opuchlinami na hlave a očernením na chrbte. Potom už
sme nepustili deti na dvor. Zajtra ich zanesieme k známej rodine a radil
som otcovi, aby sme sa odtiaľ najskôr odsťahovali, alebo, ako to otec
chce, deti niekde uložíme a rozpustíme domácnosť.

-- No, ale to je hrozné, to je absurdum, -- skríkol Luigi.

-- Hej, to je hrozné, máš pravdu! Teraz si ešte primysli, že to počuješ,
ako čerstvý dojem, novotu, nás však morí to už vyše mesiaca. Vidíš, osud
dobrých v orechovej škrupine. Niet iného východiska, než cúvnuť, utiecť,
s nádejou, že na novom mieste azda budeme šťastnejší, lebo sme
bezbranní, vydaní na pospas psím dušiam. Ja sám som sa už pred pár dňami
vysťahoval z vlastného domova do hotelu. Vidíš, toto je osud dobrých.
Proti násiliu a zhovädilosti úplná bezbrannosť. Nieto vo vesmíre
spravodlivosti a zvíťazí všade nad dobrotivosťou a slušnosťou hrubá
sila. Preto je život pre dobrých nemožný a preto nebude nikdy kráľovstvo
nebeské na zemi a blíži sa neodvratným krokom doba železná: boj
potkanov, vyhladovelých beštií, zožierajúcich sa v jame, kam spadli.

-- Vidíš, Luigi, ani ty nevieš rady, lebo si dobrý. A vieš, aké je
riešenie tejto situácie?

Mať ešte väčšiu hystériu a zhovädilosť, ako má pani Ixová a najať si
ešte bezočivejšiu slúžku, ako je tá maličká. Potom neľakať sa, ale
postaviť sa na pľac a štekať s nimi. Keby to nepomohlo, preskočiť plot,
pustiť sa do vlasov, kopať, hrýzť a biť. To je pravý boj, ako to príroda
predpísala.

A sbehnú sa ľudia? Nič to! Vyvaliť sa im do krku, vrieskať, hulákať,
ukazovať svoje očernenie chrbta a svoje dokopané zadky, ukázať viac rán,
ako pani Ixová a vrieskať, plakať ľuďom prenikavejším hlasom, než jej
malá slúžka. Mal by si o dvoch svedkov viacej, než ona a to stačí. Nato
môžeš jej ešte dodatočne vybiť okná i zuby, len maj svojich svedkov a je
všetko v poriadku.

Toto je cesta riešenia a víťazstva a kto to nedokáže, ten je stratený,
ten to odnesie. Toto je osud dobrých, cesta slabosti a pokorenia.

-- Zdá sa mi, Karol, že jednako len preháňaš, -- odvetil mu Luigi. --
Ten tvoj príklad, pri všetkej svojej malichernosti, je síce dosť
znechuťujúci, lebo je braný zo skutočného, denného života. Neoprávňuje
ťa však predsa len k takému krajnému pesimizmu. Z domácej pračky
špinavých malých potkanov nemožno súdiť osud celého ľudstva. A veď
skutočný vývoj ťa sám vyvráti. Kráčame predsa len v ústrety lepším
časom. Ľudia sa zjemňujú, ich náruživosti sú už len takéhoto hlúpučkého,
malicherného rázu, ako si to vyššie opísal. Nie je to už zúrenie
neskrotných beštií, je to už len štípnutie blchy. Badať tu vývoj. S
kultúrou technickou drží krok i kultúra duševná. Kde máš dnes tie
strašné, pouličné verejné popravy, štvrtenie, lámanie kolom, vešanie,
mučenie na smrť odsúdených úbožiakov. A všetko ukazuje na to, že o
krátky čas, miznú i tie zakrnelé ostatky týchto vecí. Moderná
psychiatria urobí z väzníc sanatória pre duševne degenerovaných a
poblúdilých. Dnes už nejde len tak, hockoho odpraviť, školiť v hádke,
zavraždiť z pomsty, lebo v ľuďoch i bez perspektívy príšerných
stredovekých trestov vyrastá pocit zodpovednosti k druhému. A to len pod
vlivom civilizácie nášho storočia. Pozri si, koľko máme nemocníc, ktoré
nešťastníka nenechajú hynúť v prachu ulice, odkázaného na náhodné
milosrdenstvo. Pozri na dôkladné vyšetrovanie zločincov pred odsúdením.
Na sudcov, ktorí sú prístupní, spravodliví tatíci z ľudu. Na ohromnú
kopu humanitných ustanovizní, povolaných biednikom pomáhať. A sme ešte
len v začiatkoch, Karolko môj, každý deň prináša niečo nového, dobrého,
pekného. Hej, blíži sa sbratanie ľudstva, vymietenie trestu smrti,
reforma súdnictva, krásne technické reformy na zmiernenie životných
trampôt a na pohodlie ľudstva. Karol, ja verím, pevne verím v peknú,
ružovú budúcnosť.

-- Ja nie. Luigi. Všetko, čo si menoval, vyplýva z pokročilej techniky
našej doby. Duševne však nič sme nepokročili, ba práve naopak. Dnes
práve tak zničí silnejší slabšieho, ako kedysi, len jeho zbabelosť je
väčšia. Spôsoby životného boja sa zdanlivé zjemnily, ale v rovnom pomere
sa zväčšovala i vnímavosť krivdy utlačených.

Úbohé naše súdnictvo sa opiera o svedkov. Svedkami všetko dokážeš a bez
nich si stratený, keby si bol nevinný ako biela ľalia. Prísaha svedkov,
aká to naivnosť! Hladný, chamtivý kuli ti odprisahá za pár korún všetko.
Za kus chleba predá ti vlastnú mať, ide strieľať do vlastného otca,
zradí brata, milenku. Storočie chudákov, otrokov, hladošov, žoldnierov
proti vlastnej krvi. Hej, Luigi, duševne sme nízko a spejeme vždy nižšie
a nižšie. Neodvratným krokom blíži sa doba železná, doba zrady, pomsty,
necharakternosti a všeobecnej duševnej prostitúcie.

Národ chudákov, národ úradníkov. Stála subordinácia, podriadenosť, stále
pred niekým v pozore stáť, poklonkovať, stále niekomu päty lízať. Krok
napred závisí vždy na kadejakých predstavených, šéfoch, ktorých tiež
tlačia shora a ktorí sú preto skoro vždy vybití, všetkými masťami mazaní
otrokári.

Životy úradníčkov, plné strachu pred chvíľkovým rozmarom predstaveného.
Akú má dnes náladu, či mu niečo o mne nenahútali, a čakať, stále čakať
na chvíľu katastrofy, až hysterický výbuch zlosti šéfovej srúti celý ten
úbohý, kolísavý základ, na ktorom cez dlhé roky, plné ponižovania sa
vystavil si svoju „kariéru".

Bojovať za nič, pre nič, pre mizériu, pre nejaké ničomné miestečko,
ktoré stačí nato, ak stačí, aby si hladom neskapal. A za toto bojovať,
ale ako. Svlieknuť sa do naha v poníženej žiadosti, z plných pľúc
vyrevúvať svoju biedu, ukazovať svoje rany, bolesti, ako malomocný
žobrák. Sľubovať poslušnosť, do smrti, psiu poslušnosť, akú nevie
dokázať nikto, jedine ty. Napísať priebeh života, z ktorého vysvitá, že
už od detstva si oplýval talentom poslúchať a ťahal si svoju káru,
spôsoboval si svojim predstaveným vždy také rozkoše, aké nemôžu čakať od
nikoho iného.

Priložiť o všetkom overené doklady, že nelužeš. Priložiť vysvedčenie
chudoby, potvrdené farou, četníkmi, notárom, rychtárom, okresným úradom
a bernou správou, že si naozaj žobrák a okrem tej štyri kroky dlhej a
dva kroky širokej diery na cintoríne, nijakého iného majetku nemáš.

Ak si túto žiadosť podal, potom príde pravý boj.

Nesadneš si na koňa v pancierovom brnení, s prilbou na hlave a s kopijou
v ruke, aby si vyhľadal nepriateľa a stretol sa s ním v čestnom,
otvorenom boji pred zrakom sudcov a obecenstva.

Nie, v storočí úradníčkov, šéfov a sluhov ináč sa bojuje. V storočí
ohnutých chrbtov, pätolízačstva a splhúnstva otvorenosť nemá čo hľadať.

Nepriateľa nevyhľadáš, ba, ak ho stretneš na ulici, stiahneš klobúk do
očú a prejdeš na druhú stranu.

Ak máš ženu, a to ešte peknú, tak máš väčšinu práce ušetrenú. Ona to za
teba všade „odpracuje".

Ak si však sám, tak hľadaj si protektora. Ten protektor musí byť „väčšie
zviera". Nie je ľahko prísť k takémuto tvoru, ba vlastne prísť k nemu,
toto je tajomstvom celej veci. Tomu potom referuješ. Najprv vylíčiš seba
a svoje nesmrteľné zásluhy o blaho národa i vlasti. Potom si vezmeš do
práce svojich sokov a svliekaš ich rad-radom do naha. Zahrabeš mu do
minulosti, môžeš ísť do zadu, až do tretieho pokolenia jeho predkov. I
tam ešte nájdeš neraz veci, ktoré ti poslúžia. Zastavíš sa u jeho otca a
materi. Pátraš po okolnostiach pôvodu a narodenia. Vytýkaš mu onániu v
puberte a nemravnosti v rokoch neskorších. Znamenite pôsobí menovite v
politických sporoch i prípadný dôkaz pohlavnej choroby, najmä syfilidy a
paralýzy. Potom spomenieš si na jeho chameleonstvo a žoldnierstvo
politické. Ak má aj zásady, tým horšie pre neho. Sú iné, než tvoje i
protektorove, teda samozrejme chybné a vykynoženia hodné. Konečne
dokážeš, že nie je otcom svojich detí a je nezachrániteľným alkoholikom.

A takto svliekaš rad radom svojich súperov, takto chodiš od protektora k
protektorovi. Všetko závisí len na vytrvalosti a agilnosti. Čím väčšie
zvieratá si soženieš, tým lepšie.

Toto je jediný spôsob uplatniť sa.

A ak ti zostali v mozgu nejaké zakrnelé spomienky z detských rokov: ako
ťa pobádal otecko k charakternosti a poctivosti, že máš byť ochrancom
slabých a priateľom i dobroprajníkom svojho blížneho, ak vzplanie v tebe
iskierka ľudskosti, -- tak si stratený. Tak len odíď niekam do púšte, či
do džungle, lebo medzi ľuďmi si stratený. Tu nečaká na teba nič, nemôžeš
byť ani sluhom kancelárskym a nie ešte oficiálom.

Daj im svoju krv, vylož im na dlaň svoje slepé črevo, bi sa do pŕs,
hulákaj a chrč od horlivosti, zapredaj aj dušu svojich vnukov strane
politickej, a takto môžeš dostať aj trafiku, ak nie miesto obvodného
lekára vo všivavej Vrchovine, medzi medveďmi.

Úh, matička zem, čo chováš tučných bravov, hrušky i jablone, žito a
zemiaky, čo chrlíš liečivé vody, zlato a uhlie, čo oplodňuješ sa božím
slnkom, čo dávaš všetko štedré, plnou hrsťou všetkým deťom svojim...

Ech, nič nedávaš, milimetre dávaš a dekagramy, paragrafy dávaš a
policajtov. Nič nechrlíš a nič nechováš.

Všetko a všetko, žito, zemiaky, bravy, jablká, uhlie i zlato rastie na
slive Jura Papuľu.

Priblíž sa len k jeho plotu, dieťa tejto zeme, a oprobuj odtrhnúť slivu
so stromu!

Ošúchané storočie chudákov, kde životným cieľom celých ohromných máss je
to, čo má každý slimák v tráve, každý sysel na poli: neumierať na
smetisku, ani v chudobinci, ale nedajbože, mať na starobu dieru akúsi,
výrastok tehlový na tele štedrej matičky zeme: chalupu. A mať šaty na
tele, šaty, handry, Bože milosrdný, čo si dal zveri polí i vtáctvu
nebeskému. Šaty, handry a to jedlo denné, primitívne! A za toto žiť,
mlátiť sa, robiť a lízať cez celý život. Fuj, fuj!

Národ chudákov, národ úradníkov. U nás je každý úradníkom. Už ako
študenti boli sme úradníkmi. Študent snažil sa upútať pozornosť „šéfov"
úžasným hulákaním v študentských spolkoch. -- Práca medzi ľudom, sväté
ideály otcov, študentská práca, študent a politika, -- tak súkali tie
frázy zo seba, ako kúzelník farebné motúzy z úst na trhu. A oči týchto
malých „pracovníkov" boly vytreštené, obracaly sa smerom domov s
nehynúcou nádejou, že azda to niekto zo šéfov počuje a odmení malého,
vrieskajúceho čakateľa potlapkaním pliec.

A ja som tiež vrieskal. A veril som tomu, čo som vrešťal, veril
fanaticky, tak, ako len mladý kuli môže veriť.

Veril som až do tých čias, kým som skončil štúdia. A vtedy do tej mojej
viery udrel hrom.

Prišiel som na divnú vec, čoho som si predtým nevšimol.

Zbadal som, že sú na svete ľudia, ktorí jakživ členmi „Detvana" neboli,
ba, horribile auditu, ani nevedia, že je „Detvan" na svete.

Neveril som sám svojmu zraku, ale bolo to tak: boli ľudia, ktorí nikdy
nepísali vlastenecké úvodníky a odborné články o umelom hnojive do
„Považskej Trúby", ako som to robil ja. Ani neznali tento znamenitý
časopis, ba znať ani nemohli, veď nevedia ani slovensky.

Našli sa ľudia, ktorí nikdy neboli zapisovateľmi literárneho spolku
„Abnormálnych Géniov Slovenských", ako ja.

Neruvali sa od roku osemnásteho až do štyriadvadsiateho v tých
najrozličnejších spolkoch s celou kopou rozdivočelých, nádejou možnej
budúcej kariéry opojených právnikov, ktorým mŕtvola premoženého súpera
je schodom „ad astra" -- do úradu.

A, tu príde, čo ma omráčilo, -- tí ľudia nehynuli ako muchy v jeseni. Ba
práve naopak, cítili sa znamenite a nosili pekné, okrúhle brušiská.

Nie, tí ľudia sa mali dobre, predstav si, Luigi, mali sa skvele, hoc
nikdy verejne „Mor ho!" nerecitovali.

A mňa, hrdinu toľkých pekných rečníckych výkonov o budúcnosti národa ani
si len nevšimli. Ba odkopli ma, ako nič, keď som im prišiel do cesty.
Mňa, bývalého knihovníka športového klubu „Kysučan!

Je to možné, pomyslel som si, nie je to azda omyl?

Nie, nebol to omyl, bola to skutočnosť.

Tí ľudia žili, pchali sa, zbohatli, uplatňovali sa, dostali sa všade a
vykonali všetko, hoci nikdy nepreložili z češtiny do slovenčiny Čierneho
kocúra od Rudyarda Kiplinga.

A ich synkovia žili v blahobyte a nikdy nepodávali žiadosti do
Štefánikovho kolégia, -- a nikdy nesedeli pri slovenskom stole v „Zlatej
husi".

Po štúdiách našli hneď svoje miesto, nemuseli sa motať, ako bludná ovca.

Tak, i to je možné, i tak to ide?

-- A predsa, my sme stĺpmi slovenskej budúcnosti -- potešoval som sa.

Minule som bol na bankete. Oslavovali príchod nejakej cudzej delegácie.
Čierny, bruchatý pán bol slávnostným rečníkom, Hovoril peknou írečitou,
hortobágyskou slovenčinou. Hovoril? Nie, bľačal, hučal a bil sa do pŕs.
A citoval:

*Ja som pyšný, že som Slovák...*

*Jeden môj brat palmy sadí*

*Druhý večné vidí ľady...*

Aplaus, prítomní vstanú, hrnú sa k nemu, gratulujú, oblápajú ho.

Nikto sa ho nespýtal: a prečo si nebol pyšný ešte pred rokom, že si
Slovák? A zkadiaľ naraz tá pýcha? Co chceš, licenciu, protekciu?

Skoro som omdlel, ako som ho počúval. Nie, toto by som ja nikdy
nedokázal, takto by zo mňa vlastenectvo nikdy nekvapkalo.

A hľa, už nie som držateľom slovenskej budúcnosti.

Je ním ten pán s tou csikóšskou slovenčinou. Hej, on je pyšný, že je
Slovák, a ja, ja som bol tu doma, v Piešťanoch vždy učupený a neznámy.

Vzali mi i tú bledú nádej.

Nestanem sa už prorokom v svojej vlasti. Môžem ísť za úradníka, ak ma
príjmu, ak mi to tiež neznemožní ten „morom letiaci" brat môj.

To je riečo, práca za národ? Je to pekná, záslužná vec, milovať vlasť,
lipnúť k nej a vedome, s láskou ju zveľaďovať, jej kultúru povznášať?

Hlúposť! Ani prstom nepohni! Práca, čo vykonáš, zapadne, ani stopy po
nej, ale narobil si si kopu neprajníkov, tajných i otvorených
nepriateľov, ako každý, kto verejne pracuje. A tí by ťa utopili v
lyžičke vody Ani prstom nepohni! Nikdy ty článok do novín nenapíš,
novelu nespáš, v spolku neprednášaj, kultúru a krásu nešír, lebo ťa
pochovajú, -- ale obchoduj prascami, kupuj a predávaj, hraj na burze,
špekuluj valutou, der pacientov ako lekár, ber žobrákovi palicu ako
advokát, píš strhujúce, zlomyseľné kritiky miesto kladnej tvorby ako
„literát", kšeftuj, lifruj, korisťuj, vyssávej, zbohatni, -- pri tom
vyrevúvaj na každom kroku svoje krvácajúce vlastenectvo, maj hubu plnú
nenávistných nadávok na vlažných vlastencov, ukazuj sa i horli na
reprezentačných parádach, hovor stále o svojich obetiach pre národ -- a
budeš vážený, veľký, bohatý a populárny.

Budeš uznaným vlastencom, „otcom národa".

A kde-aká zlomyseľná pliaga politická, príživníci kultúry, ktorí ťa
pokladali za seberovného a strhujú ťa do blata, cez tvoju mŕtvolu sa
chceli vyškrabať „do výšin" -- takto, pred tebou, pred bohatým kupcom,
parazitárnym zbohatlíkom, budú sa plaziť v prachu, spadnú na brucho od
úcty, keď im ruku podáš, budú šťastní, keď kúpiš od nich obraz, pošleš
ich na mesiac do Paríža, pozveš ich raz na olovrant. A budú sa hrýzť
títo „aristokrati ducha" medzi sebou, ako psi o primát, keď im vypíšeš p
ár stokorunový súbeh s úlohou: spracovať a ospievať tvoj
šusterský-chrapúnsky rodokmeň.

-- Nie, Karol, -- odporoval mu Luigi, -- si znechutený, zarmútený. Však
ešte budeš i veselšie smýšľať. Čas všetko zahojí. Smútok ti prejde a len
sa pozri okolo, aký je krásny ten boží svet. Pozri na tú harmóniu
zelenej prírody s belasým nebom a žiarivým tanierom slnca. Pozri, ako sa
tu všetko usmieva, červené jablká, žlté hrušky, samé zrenie, samá nádej,
samý sľub. Krásny, nesmrteľný kolobeh života. Zem i nebo dýchajú
dobrotou, ruka božia na každom lístočku, kvietku, mravcovi! Oh, život je
krásna nádej, vznešený sľub budúcnosti.

-- Nie, Luigi, život je ohavný žart Lucifera, neutešený kolobeh v tieni
pominutia, smrti. Všetko dýcha pominutím, hnilobou, a z celého vesmíru
odráža sa zúfalý výkrik: -- Dosť už, načo to, nie ďalej!

# MAČKA V ZÁHRADE

-- Ej, veru nehovor už tak, rmútiš ma len. Opanuj už svoju chvíľkovú
rezignáciu a uznaj, že je na tomto svete krásne. A nemrač sa už toľko.
Pozri, ešte i mačka Milka sa ti usmieva.

-- Cic, mic, -- volal k sebe Zurian mačku, ktorá obyčajne tam
mrndolievala im okolo nôh a s ktorou delievali si olovrant.

Vzal ju do lona a hladil ju.

-- Ty, Luigi, -- obrátil sa naraz k svojmu priateľovi, ktorý maľoval
práve milé zátišie: skupinku červených jabĺk, žltých hrušiek a belasých
slivák. -- Luigi, vieš, že vaše mačka je v inom stave? Bude mať maličké
mačiatka. Luigi, bude prírastok, nová generácia.

Luigi sa usmial: -- Možno, možno, Karol. Stáva sa to s mačkami práve
tak, ako s inými tvormi božími.

Zurian hovoril ďalej len ako pre seba: Tak tedy tak, ty potvorka?

Mačka mu ležala v lone a oddajúc sa teplu slnečného lúča a vľúdnemu
hladkaniu, slastne sa preťahovala a priadla.

-- Hej, veru, -- pokračoval Zurian, -- tušil som ja to o tebe, len som
sa nechcel s diagnózou prenáhliť. Nechcel som sa pred Luigim blamovať.
Teraz však je to už zrejmé. Tvoje mačiatka sa už prebúdzajú k životu. A
koľko ich bude? Päť či šesť. A budú peknými statnými mačkami či kocúrmi?
Budú plniť svoju povinnosť, ako ty? Privedú zasa na svet novú mačaciu
generáciu? Kocúri budú chodiť po strechách, škriekať na mesiac. V
hrdinnom turnaji pobijú sa so susednými sokmi, zaznie ich víťazný vresk,
keď sa im podarí nepriateľa sosotiť so strechy do hĺbky?

Juj, len aby sa dobre viedlo tým tvojim malým potomkom. Nech ich
lakomstvo a zlosť gazdova nezahubí. A ty ich dobre opatruj. Však Luigi
už ti dopraje trošku mliečka, aby si bola pekná, tlstá, aby si ich
uživila.

Pošteklil ju pod bradou a potom dráždil ju ku hre, tancujúc jej
ukazovákom pred nosom. Mačka si dala povedať a samopašne siahala oboma
prackami po jeho ruke. Ľavou prackou snažila sa mu vylepiť facku vždy,
keď sa priblížil. -- Má práve také čudné, šikovné, mačacie pohyby, ako
Medúza -- pomyslel si. Či azda Medúza má pohyby, ako ona? Hej, keď ho
chce zmlátiť, robí to práve tak, ako mačka.

Hladkal mačku a pritom ju položil na zem. Tak, a teraz choď sa trochu
prejsť. Mierna prechádzka ti neuškodí. Diétu predpisovať predbežne
netreba.

-- Aký to rozhovor vedieš s našou Milkou? -- zdvihol hlavu Luigi, ktorý
bol dosiaľ zahĺbený do maľovania. -- A či už máš lepšiu náladu, lebo
zdalo sa mi, keď si prišiel, že si nepotešiteľne zachmúrený.

-- Hej, bol som úplne rezignovaný, ale tá krásna letná záhrada, tvoja
pokojná práca a radostné mrndoľanie tejto matky-mačky ma už pomaly
vracajú do normálnych koľají.

-- Kdeže si ty, potvorka Milka. Aha, vrátila si sa z prechádzky a teraz
chceš, aby sme ťa pohladkali. I hlad máš, však, ty beťárisko? No, tu
máš, matička, mliečka od nášho olovrantu. No, už nechceš viac? A kdeže
teraz? Miau, miau, voláš ma. No, dobre pôjdem s tebou. Tak, prechádzka
pri plote. Prelezieš do susedovej záhrady? Však i tam je pekne, ale ta
už veru za tebou nepôjdem. Radšej ťa tu počkám pri plote. Až sa ti
zachce, len príď, vrátime sa spolu k Luigimu.

Oprel sa o plot a cez škáru pozoroval Milku. Išla pekne pomaličky po
hlavnej pešinke. Naproti išiel mladý človek. Susedov syn, akýsi úradník.
Keď uvidel Milku, zarazil sa, pokývol nazad do dvora mladému bírešovi a
keď tento pribehol, tlmeným hlasom mu oznamoval:

-- Pozri, Mišo, tu je tá susedova potvora, čo nám už neraz zožrala
večeru do okna uloženú. Počkaj, mizera, teraz sa s tebou porátam. Ja ti
dám slaniny, klbásy. Počkaj len, počkaj. Mišo, daj sem drôt.

-- Cic, mic, -- volal Milku ľúbezným hlasom. -- Poď sem, cic mic!

-- Miau, -- odpovedala Milka a pomaly sa blížila. Mačka-matička, nič
netušiac, zastala pri jeho nohách, pozerala sa hore, na neho so svojím
usmievavým pohľadom a čakala hladkanie.

Zrazu ju mladík chvatol a držal v ruke.

-- Aha, už ťa mám, -- skríkol radostne. -- Začneme účtovať. Ale počkaj,
ako, ako? Mišo, chytro sem s tým drôtom.

Zurianovi pri plote sovrelo srdce. Pohol sa. Kričať, zasiahnuť,
zachrániť matičku, kým je nie neskoro. Nedopustiť, aby sa krivdilo
slabému tvoru. Potom sa však zdržal.

Trhol plecom. Cez tvár mu prebehol nenávistný úsmev cynizmu a odporu.
Načo zasiahnuť? Načo brániť kvapke, aby vtiekla do mora, k tým ostatným
miliónom kvapkám, k svojim sestrám. Nech sa plní osud, ako už toľko ráz.
Dívajte sa nato, oči moje, dívajte sa a stvrdni, duša moja! Cesta do
výšin, spravodlivosť vo vesmíre. Ha-ha-ha! Hlúposť!

Kto chráni slabých a nevinných? Nikto.

Silný vždy zvíťazí. Kde je spravodlivosť? Načo zasahovať? Kto zachránil
deti a ženy dobytej Troje? Kto chránil tú zlatovlasú, zbožnú dcéru
kráľovskú, tú bielu ľaliu pred opilým žoldnierom bartolomejskej noci?
Kto chránil umučených, ubitých, slabých a uviazaných zajatcov proti
Xerxesovi, ktorý im vlastnoručne vypichal oči.

Nikto!

Je to Luciferova ríša. Panuje tu krutosť. Každému živému tvoru vykrúti
akýsi mocný pán na konci krk. Preto nech sa to rúti na svojej ceste do
horúceho pekla. Preto dívajte sa, oči moje, a stvrdni, duša moja, nad
divadlom, čo bude robiť môj brat homo sapiens, tvor boží, s tým druhým
tvorom božím, s mačičkou Milkou.

Bíreš mu podal hrubý medený drôt. Rýchlym pohybom obtočil ho okolo
Milkinej zadnej nohy, odhodil ju od seba a drôt druhým koncom zavesil na
plot.

Milka visela hlavou dolu, zavesená za zadnú nohu.

-- Zviera, zakroč! -- zreval v Zurianovi hlas srdca.

-- Nie, -- odporoval rozum. -- Nech sa splní osud, ako už toľko ráz.
Stvrdni, duša moja, a nasýť sa nenávisťou k živým a životu.
Spravodlivosť? Hlúposť. Nech vidím, načo je schopný môj brat, homo
sapiens.

Milka sa hádzala na drôte. Žalostne mňaukala a škrabala plot. Bolesť na
nohe od svierania drôtu a nepohodlná situácia ju rozzúrily. Zaprskla pár
ráz a trhala plot ostrými pazúrmi.

-- I ty, beštia, ja ti dám večeru, -- povedal mladík a vytiahol z vrecka
revolver. Namieril a shora strelil Milke do hlavy.

Matička, tu niet vyslobodenia.

Zrevala besným škrekotom a neprestala sa hádzať na drôte.

Mladík strelil jej do hlavy ešte raz.

Trošku utíchla, natiahla sa, potom ešte zúrivejšie začala sa hádzať a
škriekala neustále hlasom už neopísateľným.

Dostala od homo sapiensa ešte tri výstrely do hlavy, ale po každom sa
stávala ešte besnejšou. Po plote stekaly úzke pramienky krvi. S plota
lietaly triesky pod škrabaním pazúrov rozbesnenej mačky.

Mladík sa škrabal po hlave.

-- To tak nejde. Už nemám patrónov.

-- Pusťte ju, -- prosil ho bíreš s hrôzou v očiach. -- Má tuhý život.

-- A čože, ty mamľas! Podaj mi rýl!

-- Pozri, pozri, aká je besná -- ukazoval bírešovi. Priblížil rýľ k
ranenému zvieraťu a pod pazúrom mačky zaškripela oceľ, drtená v
smrteľnom kŕči bezvedomia.

Úder rýľom do chrbta a mačka prestala sa svíjať; zadné nohy mala razom
ochrnuté. Len trhla pár ráz sebou. Ešte niekoľko úderov jej oddelilo
hlavu od tela. Mladík ju shodil s plota.

-- Mišo, prines mi vrece z dvora. Zabal tú hnusotu a shoď ju do rieky,
nech to nik nevidí.

Bíreš odbehol a mladík sa oprel o rýľ, odpľul a zamrmlal:

-- Tak, tu máš, sviňa, večeru.

Zurian preskočil plot a pár krokmi bol pri ňom. Bol pokojný, v duši mu
panoval až drevený pokoj.

-- Bratku, -- povedal mladíkovi, -- bratku...

-- Čože, čože, -- plašil sa tento.

-- Bratku, zavraždil si ju. A vieš, že bola matkou? Len si daj ruku sem,
hľa. Ešte je tam život, ešte sa pohybujú. Dobi ich, bratku, dobi. Veď
tak dobre vieš vraždiť.

Mladík vybuchol, vzdorovite hodil hlavou:

-- Veď je to nie vaša mačka, čo vás po nej.

Tento bezočivý, posmešný hlas účinkoval na Zuriana, ako úder kladivom do
hlavy.

V očiach sa mu až zatemnelo od návalu horkosti a zloby. Pristúpil k
mladíkovi. Obe ruky si vstrčil do vrecka, lebo cítil, že by sa muselo
stať niečo hrozného. Pristúpil k nemu ešte bližšie, až sa im skoro tváre
dotýkaly. Musel byť strašný, lebo mladík cúvol a v očiach sa mu zračil
strach. Zurian pohol rukou. Mladík si zakryl tvár a nastavil si obe
lakte na obranu. Bol smiešny v svojom smrteľnom strachu. Zurianovi zaraz
prešla zloba v ľútosť, ako sa na neho díval.

-- Ty malé špinavé chlapčisko, ty zrôdna úbohá duša, koľko ráz sa ty
budeš musieť ešte narodiť, kým si zaslúžiš od Boha tú milosť, aby si sa
už viac ráz nenarodil? Koľko ráz a v akých formách bude ešte skúšaná
tvoja zakrnelá psia duša, kým dôjde najvyššej svojej odmeny, vtopiť sa v
Boha, v najvyššie Dobro a viacej sa nestelesniť. Ty úbohý brat môj, ty
nešťastný, zlý človek!

Pomalým krokom sa vzdialil. Mladík stál tam zmätene a nechápavo pozeral
za ním. Skok a Zurian bol cez plot.

-- Kde si bol, -- spytoval sa ho Luigi.

-- No len tak, kochať sa krásou života, -- znela Zurianova drevená,
chrapľavá odpoveď.

\*

Stalo sa to tri dni pred koncom Zurianových prázdnin. Tie tri dni sa mu
míňaly nekonečne pomaly. Do Tonittov už nešiel. Len preč odtiaľto, čím
skorej preč. Leto tu páchne rozkladom, zeleň skrýva skazu a smrť, niet
tu pokoja, harmónie, človek je všade najbiednejším, najlstivejším
netvorom, pravou korunou násilníctva a kráľom vrahov.

Len preč odtiaľto do veľkého mesta. Stratiť sa v tom mori, nestarať sa o
nikoho a žiť len práci.

Vrátiť sa k Medúze. Jej bledá tvár, slzy jej beznádejného smútku pri
lúčení naplnily Zuriana zúfalou tuhou, byť pre nej, potešiť ju.

# KEĎ SVIECA DOHÁRA

Polbohovia mytológie ešte ako deti vyvolili si z ponúknutých ciest
životných tú krátku, ale slávnu, ozdobenú krásou a hrdinstvom. Nám
úbohým, ničomným deťom dvadsiateho storočia nie je dané hrdinsky zmiznúť
v znamení krásy a nadpriemernosti. Keď tu i tam udrieme v živote na
struny, z ktorých nám zaznie hudba sfér, nezmizneme a nesmrteľné akordy
zanikajú nám v mačacine šedivého zajtrajška a vo vŕzganí rozheganej káry
našej životnej, s ktorej nám Fortuna utiekla a ktorú riadime trasľavou,
neistou rukou k temnému hrobu.

Medúza a Karol mali po jej návrate umrieť. Nemali sa viacej stretnúť,
nemali počkať nasledujúce dni, týždne, ktoré im priniesly zpäť sady,
ruvačky a vzájomné mučenie.

-- Karolko, -- povedala mu na druhý deň Medúza, -- nikdy viacej už o tom
hovoriť nebudem, teraz však vám musím povedať, že som zas na nič. Som
tam, kde som bola. Život sa rúti okolo mňa. Nikde nevidím jediného
operného bodu a každý deň ma prináša bližšie a bližšie ku katastrofe.

-- K akej, Medúza, pre Boha, k akej? A keď je život takou ťarchou, boli
by ste mali srdce a svedomie uvrhnúť do neho nového človeka, ktorému
ešte k tomu boli by ste dali v dedictvo tú svoju neistotu a odpor k
životu?

-- Karol, nehovorme o tom, ale vedzte, že tak, ako ste chceli vy umrieť
vo chvíli jeho narodenia, tak chcem i ja a tak umriem ja vo chvíli, v
ktorej sa ono nenarodí.

Nechápal jej slov.

Pochopil až pol roka zatým, keď sa tento zúfalý prípad opakoval, keď
Medúza pred ním veci úmyselne zatajila a s akousi mučeníckou radosťou
zasa mu zmizla.

Teraz ju to stálo skoro život. Nebola už vôbec živým človekom. Ako tieň
zo záhrobia, tak sa vrátila a na Karlove zúfalé výčitky, ako mu mohla
toto spraviť, odpovedala:

-- Pamätajte si na moje slová. Ja som si vyvolila tento spôsob
samovraždy. Ako ste chceli vy, Karol, umrieť v tej chvíli, keď sa ono
narodiť malo, tak umriem ja v tom momente, až sa ono narodiť nesmie.

A tento spôsob samovraždy dôsledne vykonávala.

Márne bolo všetko. Neviditeľný nedovolil beztrestne šliapať svoju
záhradu. Jeho pomsta bola ukrutná.

Matička v záhrade Neviditeľného, tu niet vyslobodenia!

On ťa drží sviazanú. Rana za ranou. Vykrvácaš, nešťastná matička.
Zhoríš, ako svieca, životné sily pŕchnu z teba po každej rane
Pomstychtivého.

A ja, tvoj Karol, ktorý by som ťa mal vyrvať, vyslobodiť z jeho strašnej
ruky, stojím pri plote a dívam sa, dívam cez škáru plotu, čo sa to deje
v záhrade Nemilosrdného.

Stojím pri plote jeho záhrady a so zdrevenelou dušou, rozháraným zrakom
dívam sa, dívam na tú strašnú scénu, ako sa pomstí Ukrutný na matičke
Medúze, ktorá sa opovážila vstúpiť do Jeho záhrady a pošliapať cesty
nedotknuteľných záhad, kam žiadna noha nesmie.

\*

Keď svieca zhorí, ostaneš vo tme. A štyri ťažké múry tmy, ktorá ťa
obklopuje, doľahnú ti na dušu dusivou ťarchou.

Duša ti zaplače pod tiesnivou ťarchou tieni, čo krúžia okolo neslyšným
krokom a zúfalý jej výkrik hlucho sa odráža od ťažkých múrov.

Oslňujúca, žiarivá pamiatka tvojho Svetla vzplanie ti v duši na chvíľu,
aby tým tiesnivejšie ťa trýznily, týraly, potom zasa samota a smútok.

Medúza, moja malá matička, kam si mi zmizla?

Von plemä potkanov, kšeftárov, rafinovaných, malých potvôr, dobre
živených, premúdrych indivíduí. Ony nechodia do zakázaných záhrad, robia
vždy len to, čo sa patrí a preto sa im nič nestane a hynú nanajvýš
rozšírením žalúdka alebo stučnením srdca. Plemä potkanie treba šetriť.
Odmenu života odnáša ono a jeho bude kráľovstvo nebeské.

V ten chmúrny, jesenný večer kvapky dažďa klopkaly na okne, akoby
upozorňujúce znamenie potuteľných prstov lstivého osudu.

V ten večer Zurian spravil to, čo by neurobil posledný otrhaný vlk v
divočinách Sibíra, lebo ten, keď ho i vlčica hryzie a zúrivé odmieta,
nevráti jej tie bolestné urážky za nič na svete.

Zurian ubil svoju Medúzu.

Zmlátil slnce svojho žitia, hviezdu svojho neba, svoju maličkú,
mačkovitú Medúzu.

Posledný ich večer.

Medúza bola Karlovým hosťom. Boh k sebe celkom výnimečne veľmi zdvorilí
a slušní. Nenadávali si, ani sa neruvali. Precítiac úlohu hostiteľa, s
rezignovanou pokojnosťou znášal Karol i to, že mu Medúza prekutáva
všetky zásuvky, lezie do skrine, škriabe sa na kasnu, strká nos do
stolíka, triumfálne vyťahuje zkadiaľsi nejaké zožltlé fotografie, o
ktorých sám nevedel, že sú kdesi ukryté, že ich nezničil. Na záplavu
obvinení snaží sa jej vyhovoriť.

-- Pozrite sa na dátum, sú to veci skoro z minulého stoletia, čo s nimi
teraz chcete?

Ale ona len nič, len vyskakuje a ako sa nadúva, tak sa nadúva.

-- Pre Boha vás prosím, -- bráni sa Karol, -- veď sú to veci z dávnej
minulosti, veď som vám nikdy netvrdil, že som bol vzorom nevinnosti, veď
som sa vám spovedal, že som bol úžasným nebezpečenstvom pre ženské
plemä.

Ale to všetko nič, ona sa rozčuľuje, prská a krúti sa ako divý kocúr.

Vtom Karla volali k chorému. Krištof vraj umiera. Vedel, o koho ide.
Tento mladý človek s nenapraviteľnou srdečnou vadou, so zožranými
chlopňami, opuchnutý ako nadutý mech, umieral už desať dní. Udržovali v
ňom dušu neustálymi injekciami gáfru, lebo na iné už vôbec nereagoval,
ale to nič nepomohlo a koniec sa neodvolateľné blížil. Ležal v neustálom
bezvedomí a v svojem delíriu reval vo dne i v noci takým príšerným
hlasom, že celé oddelenie museli vysťahovať, lebo ostatní chorí
omdlievali hrúzou.

Táto ruina, tento na kosť a kožu vychudnutý, úbohý človek bol vtedy
večer akosi pri vedomí. Prestal revať, sedel na posteli a len ťažko
oddychoval. Keď zazrel Zuriana, chytil ho za ruku a pritiahol ho k sebe.

-- Pán doktor, pán doktor, -- koktal sotva srozumiteľne.

-- Co chcete, pán Krištof, bolí vás niečo?

-- Nie, -- kýval hlavou, -- ale... ale... -- a pritiahol Zuriana úplne
blízko k sebe a čosi mu chcel šepkať do ucha, ale vyrážal len
neartikulované zvuky, ktorým Zurian nerozumel.

-- Co je, pán Krištof, bolí vás, spať chcete?

-- Nie, nie, -- chrčal a na jeho tvári sa zračilo v tej chvíli také
bezmedzné zúfalstvo, že sa Zurian zľakol. Ruku mu svieral, ústami,
svojimi trasúcimi sa rukami, celým svojím telom vykladal mu čosi, čomu
nebolo rozumieť. Keď videl, že ho nechápe, složil ruky k modlitbe, začal
plakať, kvíliť, že to bola až hrúza počúvať.

Zavolal sestru.

-- Neviete, čo chce, nepovedal vám nič?

-- Nie, len vás volal celý večer. Bolo vidieť, že vám chce niečo
povedať, čosi pre neho veľmi dôležitého.

-- Dobre, sestra, opusťte nás!

-- Pán Krištof, utíšte sa. -- Ukazoval mu počítanie peňazí. -- Co,
testament? -- Nie, nie, -- kričal. Položil pravú ruku na srdce a
vzdychal: -- Co, láska? -- Nie! -- Príbuzní? -- Nie. -- Strach pred
smrťou? -- Nie. -- Kňaza chcete? -- Nie. -- Zavolať k vám niekoho? --
Nie!

Nemohol a nemohol uhádnuť jeho myšlienku. -- Medzitým sa stále namáhal,
aby vyslovil tú svoju túžbu, ale strácal už silu, oči sa mu prevracaly,
strácal už vedomie.

Posledným výbuchom vedomia a svojho bezmocného zúfalstva chytil ho za
ruky, triasol ich a reval čosi, ale nebolo rozumieť ničomu. Potom klesol
na vankúše a jeho rev prešiel do akéhosi monotónneho bľabotania. Jedno
slovo chrčal neustále: Vrah, vrah, vrah.

Zurian sám nevedel, ako dlho sedel na jeho posteli a škrípal zubami nad
bezmocnosťou ľudskou pri takom nešťastí.

Celkom zabudol, že má hosťa, a keď sa vrátil domov, s rozbúrenou dušou,
našiel svoju izbu prevrátenú na ruby. Zúrivá Medúza vo svojej zlosti
nenechala kameň na kameni, kabát na vešiaku a knihu na knihe.

-- Co vás primalo k takémuto bohapustému zúreniu? -- spýtal sa hlasom
trpiaceho, davom nepochopeného apoštola.

Miesto odpovedi zasyčala ako zmija a hodila mu pred nohy výsledok svojej
práce: nejakú vreckovku, ružovú mašličku, pozvánky na plesy a podobné
hlúposti.

Zurian bol pobúrený obrazom toho chorého, nespravodlivosťou osudu a
pritom, pravda, tieto krivdy Medúzine sa mu zdaly malichernými. Však ho
ani nepustila k slovu.

-- Stiahla som si zo všetkého konzekvencie, i z toho, že ste ma tu
nechali hodinu čakať. Kto vie, kde ste sa túlali. Vidieť na vás, aký ste
rozrušený. A teraz ma pusťte von.

-- Ale, prosím vás pekne, akože...

-- Nie, ani slova, pusťte ma von! -- A už sa rútila ku dverám. Rýchlo
zavrel dvere. Liezla mu cez okno. Stiahol ju zpäť.

-- Majte rozum, pre Boha!

-- Hej, mám, práve, že ho mám, preto tu neostanem.

-- Nemôžem vás pustiť. Kľúč od brány nemám pri sebe. Museli by sme
vzbudiť vrátnika a predstavte si, čo by to znamenalo, keby vás tu videl.

-- Nič ma do vrátnika a ak mi neotvoríte, budem kričať o pomoc.

-- No, ešte to nám chybuje.

-- A veru vám to urobím. Pustíte ma, či nie?

-- Nemožné. Môžete sa odo mňa separovať, prejdite do druhej izby a
zavrite sa do rána, ale pustiť vás nemôžem.

Vytrhla sa mu z ruky, ktorou jej bránil prístup ku dverám, začala na ne
plnou silou búchať a volala o pomoc.

Odtiahol ju.

-- Zbláznili ste sa? Nekričte!

Ale kričala ďalej.

Zápasil s ňou. Pritlačil ju na posteľ a zapchal jej ústa. Uhryzla ho do
palca, že ju musel pustiť, a kričala zas.

Zúrive od strachu, že vybúri dom a od jej bláznivej tvrdohlavosti
vyzdvihol ju do vzduchu, zatriasol ňou, až omdlievala, a potom praštil
ňou o posteľ. Ostala tam skrčená a ani sa nehla.

-- Tak, tu máš, čo si hľadala.

Chytil ju ako kus dreva, preniesol do vedľajšej izby a hodil na posteľ:

-- Tak, posteľte si tu, zavrite sa a ráno môžete ísť i do horúceho
pekla.

Premožený zlobou a rozčúlením Karol zaspal. V noci ho vzbudil dotyk ruky
na tvári.

-- Co tu chcete zasa, vy čertova nevesta?

-- Prišla som vám dať naposledy dobrú noc.

Vzlykala a mňaukala ako mačička. Taká bola drahá, že ju nemohol
odmietnuť. A, veď Zuriana zlosť už prešla. Milovala ho takou zúfalou a
oddanou láskou, ako nikdy predtým. Slova však z nej už potom nedostal.

A ráno, keď sa zobudil, už jej tam nebolo.

A nebolo jej nikde.

A ani polícia, ani susedia, nikto, nikto na svete nevedel o nej nič.

Nemohol sa jej stopy dopátrať.

# OPUSTENÝ

Hla, kniha pred Zurianom, ktorú s úctyhodnou ambíciou opakúva a čítava.
Prameň a podklad všetkých múdrostí lekárstva: patologická anatómia. A,
hľa, aká je zafúľaná. Choroby srdca a ciev, kostí a svalov, všade,
všade, po každej vete pečať jeho zúfalstva, celá kniha poliata jeho
slzami. Slzy, ktoré vyplakal pre svoju Medúzu, pre svoju maličkú, štíhlu
mačku, ktorá životom opovrhovala, ktorej on bol všetko, ktorú stratil a
s ňou i smysel svojho života.

Zurian nemohol žiť bez pocitu, že je milovaný. Sám ľúbiť ani nemusel,
ale pocit, že stojí na svete úplne sám, uvrhol ho do melanchólie. Kým ho
Medúza milovala, bol šťastný. Že aký šťastný, to pochopil -- len teraz,
keď už ju stratil. Mrzelo ho nemálo i to, že cítil, že bude musieť
opustiť svoje vyvýšené stanovisko, odložiť svoju hrdosť a priblížiť sa k
ženám.

Hej, to bude najlepšie. Zariadiť sa na tom istom podklade, ako kedysi,
keď býval pánom situácie, kým svoju dušu nedaroval nikomu. Cítil síce,
že už nikdy nebude môcť byť tak naivne bezcitným, ako predtým. O svoju
istotu mal tiež veľké pochybnosti.

A nie márne. Nevedel už dvoriť, lásku luhať, odvykol od tých vecí. A mal
pocit, že nestojí zato, nútiť sa do toho. Uchvátila ho nuda a nechuť. A
vec, ktorú chce človek vykonať s nechuťou a neláskou, vždy sa mu pomstí.

Hlas Medúzy mu prichádzal zo spomienok minulosti, ako hudba sfér;
bezohľadné škrabnutie jej ostrých pazúrikov, vrchol pozornosti; mocný
úder jej drobných pästí, nežné upozornenie, že ho miluje, len musí byť
šikovný a bojovať proti jej vzdoru vybraným spôsobom pravého muža. Jej
spoločnosť znamenala pre neho divadlo, koncert, žúry a zábavy, jej
nadávky mu znely v ušiach ako nežné volanie slávika v májovej noci.

Bože, i v tejto chvíli slzy sa mu derú do očú, keď si pomyslí, ako ľúbil
svoju stratenú Medúzu.

A teraz s jej pamiatkou mal ísť podrobovať, robiť zo seba dievku z ulice
v mužskom vydaní. Exponovať sa, vydať sa na pospas povrchným, mrzkým,
vypočítavým, manžela loviacim, mrzkého pôžitku chtivým, hlúpym, pritom
tak hlúpym bytnostiam, dievčatám.

Ako ich nenávidel, ako mu bolo odporne, keď so sladkým úsmevom na tvári
táral im tie najbezcennejšie, najpovrchnejšie malichernosti, keď ich
„bavil". Ako pohŕdal nimi, počúvajúc ich bezúčelné táranie, nesmyselné
švitorenie, alebo múdre vývody o mužských, o láske a o takých
hlúpostiach.

Ale výsledok sa i ukazoval. Za celkom krátky čas ushovoril si asi
päťadvadsať schôdzok, na ktoré však neprišiel, alebo on, alebo protejšia
strana. Keď ta neprišiel on, robil to z nudy a otrávenosti, prehliadnuc
márnomyseľnosť tohoto počínania. Keď neprišlo dievča, to ho urazilo a
ponížilo. Cítil sa, ako ošklivá dievka na rohu ulice, ktorá sa márne
núka okoloidúcim, nik si jej nevšimne. A Zurianov odpor k ženskému
plemenu vyrástol v týchto pomeroch v elementárnu nenávisť.

A táto nenávisť našla teraz výbornú pôdu. Mnohonásobnou silou vzblkla tu
na oddelení medzi tými nečestnými, zvrhlými bytnosťami.

# MAŠKARNÝ BÁL V LUCERNE

Pravým opakom Teľacieho Kolena, ktoré vnášalo na oddelenie anarchiu,
bola Matilda Kocourková. Toto krásne dievča, sedemnásťročné, jediná
dcérka svojej zúfalej matičky, ktorá ju denne navštevovala, bolo až
neslýchané mlčanlivé a do seba uzavreté. Už svojím zjavom vzbudzovalo
nápadnosť. Bolo skvelej, štíhlej postavy. Jej pohyby boly graciózne, jej
tvár bola čistá, bledá a jej hlboké, čierne oči boly plné akéhosi
nevysloviteľného, vnútorného bôľu. Človek sa divil, ako mohli dvaja
ľudia, otec, malý, rapavý človiečik, listonoš, a matka, tučná, neforemná
matróna, dať život takému krásnemu potomkovi. Ako mohla takáto skvelá
ruža exotickej krásy vyrásť v mrzkom, nájomnom dome periférie
veľkomesta.

Matilda bola chorá. Ťažko chorá. Mala najkomisnejšiu, komplikovanú formu
prudkej gonorey. Nič to. Malo to už viacej dievčat a bude ich mať ešte
veľa.

Bola tu však iná vec, ktorá nešla len tak ľahko do hlavy.

Na otázku: -- Ako ste k tomu prišli, odpovedala: -- Neviem.

Neviem a neviem.

Podali jej otázku srozumiteľnejšie. Nie, ona nevie.

Bol tam i doktor Jašo a ten sa jej spýtal vo forme celkom srozumiteľnej,
tak že omyl bol s obidvoch strán úplne vylúčený.

-- Nie, nie, neviem, čo chcete odo mňa. Neviem nič o takýchto veciach.

Primár vyšiel von. Boli tam len dvaja. Doktor Jašo sa na ňu vyrútil.

-- Ty dievčisko rafinované, ty prefíkaná potvora, koho to chceš
balamutiť? Myslíš, že hovoríš so svojou maminkou? Tej môžeš nalúhať, čo
chceš, ale nám cigániť nesmieš. Aká to mrzká neúcta k lekárovi, tajiť
príčinu choroby? Prídete sem s takouto vecou, telesne i duševne
znivočená, od nás čakáte vyliečenie a prvé vaše slovo k nám je lož:
neviem. Čo ste taká naplašená, veď sa to od nás nik nedozvie. Ani
maminka.

Účinok Jašových slov bol strašný. Matilda sa rozplakala, či radšej
vybuchla v divý plačlivý rev.

-- Co chcete odo mňa? Co to len chcete? Co vám mám povedať, keď o ničom
neviem, keď sú mi vaše otázky odporné a nesmyselné. Preč s vami, preč,
dajte mi pokoj! Mamka, mamička, prečo si ma len sem priviedla!

Zúrila, kričala z plných pľúc. Ledva sa dala utíšiť.

A pri vyšetrení -- a podobnej zábavy nikomu neprajem -- bol ustálený
fakt, že je Matilda nedotknutá.

Fakt o sebe koniec-koncov nič neznamenajúci a nie ojedinelý, veď
prenesením, znečistenými predmetmi, uterákmi, mycími hubami infekcia,
najmä u detí, je dosť častá. Boli by prijali hocijakú príčinu, veď komu
by koniec-koncov na tom záležalo a kto by mal chuť na takom veľkom
oddelení s takými malichernosťami sa zaoberať. Bola tu však okolnosť,
ktorá Jašovmu záujmu o vec zaspať nedala.

Bola to matka dievčaťa, pani Kocourková. Tá každý deň vzbúrila oddelenie
hlasným nariekaním. Robila na oddelení neslýchané scény: -- Jej drahá
dcéra, jej jediné dieťa a takto pochodiť. Jej dieťa, jej nádej, ktorej
strážila každý krok, ktorú aj od vetra chránila. Jej krásna dcérka, to
nevinné, naivné decko, ktoré o svete nič nevie, práve tá musela tak
mrzko pochodiť. Nadávala na tie fľandry, ktoré celý život len hrešia a
ktorým sa nič nestane. Preklínala, plakala, kričala cez celý čas
návštevy. A čím viacej ju chceli potešovať, tým viacej zúrila.

Jej denná návšteva pri dcérke bola pre oddelenie ozajstný kríž.

A denne vymýšľala niečo nového. Horela pomstou k celému svetu. Chcela
zažalovať celý dom, že jej dcéru úkladné otrávili, nakazili. A celkom
vážne chcela zažalovať svojho suseda, staršieho pána, lebo vraj prišla
na to, a je to sväto-svätou pravdou, že celé jej nešťastie prichádza od
toho lumpa. Tento ničomný chlap, vraj, so dňa na deň až ráno chodieva
domov. Po baroch a po iných ohavných lokáloch, ktovie, čo všetko
pochytal a keďže mali spoločný záchod, tá celá vec iste pochádza len od
neho. Hej, akiste na tom prekliatom mieste sa musela jej úbohá, nevinná
dcéra po tom lumpovi nakaziť. A preto ho zažaluje. Zavolá celý dom za
svedka. Hej, všetci dosvedčia, aký je to ošklivý, hriešny človek a že je
príčinou nákazy jej dcéry. -- Úbohá matka.

Márne jej vysvetľoval Jašo, že na záchode je síce nákaza možná, ale
treba k nej vždy dvoch.

Každý deň prinášala takéto nesmysly a doktor Jašo ju strašne nenávidel.

-- Nič mi po celej veci, ale len k vôli tej hroznej žene nenechám to
tak. Som presvedčený, že jej dcéra je lživá farizejka a tej matke, tomu
draku, ktorý sužuje život toľkým ľuďom, i nám, otrávim i ja život tým,
že jej dokážem, že dcéra luže. Ohrozuje celý dom, každého okolo seba,
musíme ju odzbrojiť.

A vzhľadom na strašné spôsoby úbohej matky, doktor Jašo mal aj trošku
pravdy.

Času mal dosť. Liečenie Matildy im dalo ťažkú prácu. Nedotknutá, kyprá
pôda jej panenského tela bola pre gonokoka nedobytným hradom. Jej
nedotknuteľnosť skytala pre liečenie prekážky, pre ktoré pri každej
príležitosti, a to denne dva razy veľa a veľa vytrpela.

Ako to robil doktor Jašo, to sa nevie, ale po troch mesiacoch celkom,
ako nič, s ľahostajnou tvárou oznámil, že Matilda jednako len lúhala a
že zná pravú príčinu jej choroby, ale referovať predbežne nemôže, až
neskoršie.

Dva týždne žatým raz odpoludnia zavolal Zuriana do izbičky, kde ležala
Matilda, ktorú pre jej strašnú matku museli uložiť osobitne.

-- Tak, teraz hovorte, -- povedal jej krátko a úsečne.

Matilda bola pokojná. Rozprávala celkom pokojne, ba s výrazom istého
duševného uľahčenia. A rozprávala pekne a s akýmsi humorom.

-- Bolo to v januári. V Lucerne bol maškarný bál a na bale bola Matilda
a na Matilde maska bajadéry. Jej pohádková postava vzbudzovala všeobecný
obdiv. Bola veselá, tancovala, jasala a bavila sa s ostatným davom. A
veľa, veľa tancovala. Len tak ju žiadali z ruky do ruky. Málo ju to
zaujímalo, s kým tancuje, bola veselá, švitorila s každým, ako
lastovička.

Prišiel pre ňu maharadža, skvostne ozdobená maska. Hovoril jej krásne
slová: „Ty si to, bajadéra, ktorú celý večer hľadám. Buď dobrá ku mne,
buď mojou spoločnicou na tento večer, buď mi verná, neutekaj odo mňa.
Pozri, ako nás ľudia obdivujú, ako sa hodíme jeden k druhému." Matilda
sa však len usmiala, uderila ho po ruke, keď jej chcel masku odtrhnúť, a
nakoniec mu ušla. A tancovala ďalej a chodila z ruky do ruky.

O jedenástej večer tancovala s neznámym mužom. Musel to byť mladý muž,
oblečený pomerne jednoducho, za pierota. Možno, že bol tanečníkom z
povolania, lebo bol štíhlej, elastickej postavy a skvele tancoval.

Väčšia časť tanečníkov už masku odložila. Matilda mu chcela pripomenúť,
aby sa tiež odhalil, ale pod divným pohľadom tohoto muža nevedela ani
muknúť. Z celej tvári mu nič nevidela, len dvoje čiernych očú sa dívaly
na ňu s temnej masky s úžasnou podmaňujúcou silou.

-- Odlož masku! -- rozkázal jej pierot.

Matilda bez slova poslúchla.

-- Krásna si, nedám ťa nikomu, -- zasyčal a obzrel sa okolo nenávistným
gestom, lebo ktosi z davupráve prišiel pre Matildu. Takto odbavil
každého, kto pre ňu prišiel, a Matilda nemala slova odporu. Cítila
zvláštnu blaženú zmalátnelosť, ktorej sa úplne od dala.

Hudba práve skončila a pierot jej zašeptal: -- Presne o dvanástej čakám
ťa hore na štvrtej galérii. -- Matilda prikývla. Pri posledných akordoch
ju pierot oddal maharadžovi.

Matilda sa pozerala na maharadžu ako vo sne. Počula jeho slová, ktoré
jej boly smiešne, jeho poklony, ktoré sa jej zdaly odpornými a s
blaženým rozčúlením počítala minúty do dvanástej.

Pred dvanástou zaskočila si ešte k matke, aby ju upokojila, že sa dobre
cíti a je v dobrej spoločnosti, a potom vybehla na štvrtú galériu.

Je to najvyššia galéria Lucerny, vedie ta úzke schodište a v tej chvíli
nik tade nechodil.

Každý sa hrnul dolu na prízemie, dívať sa na balet, ktorý mal polnočnú
scénu plesu vyplniť.

Pierot za chvíľu prišiel. Bol ešte vždy maskovaný.

-- Tu si, krásna si a moja, -- šeptal jej, objal ju a Matildu zahalila
akási ružová hmla, že nevidela, nepočula a na odpor ani nepomyslela.
Pritúlila sa k nemu a poloomdletá ležala na jeho ramenách.

Vie a mohla by prisahať na to, že sa jej nič nestalo. Pierot jej
neublížil, lebo čas a miesto to ani nedovolily. Ona síce odporovať vôbec
nevedela, ale vie určite, že k ničomu vážnejšiemu medzi nimi dospieť
nemohlo.

Dole zarachotil búrlivý aplaus obecenstva, pierot sa vzpriamil, nežným,
ale energickým pohybom ju odstrčil od seba a zmizol na úzkom schodišti.
Zmizol bez slova, ani jeho tvári neuvidela.

Keď sa trošku spamätala, pobrala sa a šla dolu. Hľadala ho. Po všetkých
galériách, po sále, medzi tancujúcimi, ale pierota nikde nebolo. Do
dvoch hodín ho hľadala zúfale, spytovala sa kde-koho, či ho nevideli,
ale pierot zmizol. Po márnom hľadaní, pološialená od zúfalstva a márnej
nádeje nemohla už tam ďalej vydržať. Mať ju musela odviesť domov.

Celú noc snívala o ňom.

Nikdy jeho tvári nevidela, jeho slova nepočula. Veď aj tých pár slov
povedal len šeptom.

A ten človek, ten neznámy pierot, spôsobil Matilde veľké, veľké zlo.
Spravil jej ukrutnú, zlú, nemilosrdnú vec, chvíľka tohoto sladkého,
nevinného opojenia prišla Matilde veľmi draho.

O tom ju poučil osud deň zatým ráno, keď sa prihlásily u nej prvé
príznaky choroby.

Nevedela si rady. Skrývala to a trpela. Keď už ani chodiť nemohla,
musela to prezradiť matke.

-- Zatajovala som to, lebo som sa necítila vinnou. Viem, čo si dovoľujú
s mužskými moje priateľky a nič; zatiaľ to, čoho som sa ja dopustila,
táto nevinná maličkosť nemohla byť príčinou takého veľkého py kania.

-- Hej, veru, dcérka, -- poučoval ju Jašo, -- keby si sa rozumela do
bakteriologie, vedela by si, že na výživnú pôdu nemusím hádzať gonokoky
lopatou, ani ich na litre nalievať. Stačí na zamorenie pôdy v skúmavke
ľahké dotknutie platinovej ihly, namočenej infekčným materiálom.

-- No tak, slečna, -- riekol jej doktor Zurian, -- to je dosť názorne
povedané, z toho sa už len poučte a inokedy nech vás nepletie zdanlivá
malichernosť príčin v usudzovaní veľkých výsledkov. A vysvetlite to s
tou platinovou ihlou aj mamičke.

Matilda mlčky prikývla.

# OBIECTUM AMORIS

Na oddelení prežívali vše hromobitie. Prednosta oddelenie každého
preháňal. Keď sa mu chorá po štyroch týždňoch nezlepšila, lekári mali čo
počúvať:

-- To je nemožné, pán doktor, to tu nikdy nebývalo. Takáto
nekomplikovaná forma gonorey má sa oveľa rýchlejším tempom liečiť. Vy to
akiste len tak hocijako odhajdákate. -- A neľutoval námahy. Nechal tak
svoju súkromnú ordináciu, neočakávane zjavil sa odpoludnia a prehnal
celé oddelenie. Mal trpelivosť sadnúť si za Zuriana pri práci a
kritizovať každý jeho pohyb. Obyčajné ošetrenie oddelenia, ktoré inokedy
trvá asi poldruhej hodiny, v prítomnosti primára Zurian pretiahol aj na
tri-štyri hodiny. Keď prišlo na rad ordinárne oddelenie, spýtal sa raz
primára: -- Či je nie škoda námahy? Veď tie stvory, ktoré my tu
vyliečime, keď ich dnes zdravé vypustíme, zajtra sa nakazia znova. -- Do
toho mi nič neni, -- odvetil primár. -- Co robí dievka mimo oddelenia,
to je jej vecou a nanajvýš starosťou policie. Kým však je tu u mňa na
oddelení, je mojou zásadou, že ju liečim a vyliečim, bez ohľadu na to,
či si toho váži, alebo nie.

A na tomto oddelení primára Ditricha uskutočňoval sa ten zázrak, že sa
pacienti púšťali domov uzdravení. Nie, ako skoro všade inde býva, že sa
choroba len „ulieči" a potom len rýchlo -- rýchlo von s nimi, lebo
miesta potrebujeme pre iného. Mužskí a ženské tam poležali si dva-tri
mesiace, v najťažších prípadoch štyri a odchádzali zdraví. A nikdy sa
nestalo, že niekoho pustili s pochybnou diagnózou. S každým pacientom, o
ktorom sa už mohlo predpokladať, že je vyliečený, spravili celú hromadu
provokácií. Skúšali ho desať, pätnásť ráz, keď toho bola treba, a ak
našli niečo podozrivého, neľutovali ho zdržať na ďalších pár týždňov,
kým len nezískali úplnú istotu, že je vyliečený.

Na tomto oddelení sa nikdy nestávalo, že by sa bol pacient vrátil s
recidívou, so zle vyliečenou a vrátivšou sa gonoreou. Tento zjav je v
iných nemocniciach obvyklým. Ak si dával na seba pozor a nenakazil sa
znova, mohol si byť istý, že je spoľahlivé vyliečený.

A práve tento kladný, krásny úspech práce bol tým, čo Zuriana najviac
okúzlilo. Nekompromisná, krutá prísnosť primára, ktorá udržovala skvelú
úroveň oddelenia, nesmierne mu imponovala a naučila ho dôkladnosti a
svedomitosti v každom ohľade.

Ináč vo svojich sieňach mal už práve taký dobrý poriadok, aký panoval na
ostatných i na mužskom oddelení.

Dievky hľadeľy už na neho s úctou a rešpektom. Videly so dňa na deň jeho
neúnavnú energiu, spozorovaly, že sa v jeho izbe svieti celú noc, a keď
ležala na sieni ťažká chorá, neraz sa vzbudila niektorá na mačacie kroky
Zurianove, ktorými oddelenie v noci i dva-tri razy obchádzal, aby sa
presvedčil, ako sa vedie chorej.

Nestretával sa už s posmešnými, cynickými tvárami. Keď prišlo na
oddelenie nové, neskrotné dievčisko, nemusel ju už zvlášť poučovať,
hroziť jej. Spravily to dievky samy a vždy našly spôsob, ako sa s takou
komisnou pijavicou čo najrýchlejšie porátať. Takto plynuly Zurianove dni
a každý mu priniesol nové poznatky. Každý deň zväčšoval jeho lásku i
nenávisť k Atomom Boha, k tým neviditeľným malým bytnostiam, baktériám,
ktoré kládly taký ťažký odpor ludskej vynaliezavosti, ktoré však
geniálnosť človeka predsa so dňa na deň viacej a viacej podmaňuje.

Jeho pomer k dievkam sa v podstate nezmenil. Práve také mu boly odporné,
ako na začiatku. Hoc mu už dávaly pokoj a malý ho v úcte, bral to od
nich, ako psiu povinnosť a sám ich poslušnosť nekvitoval ani len vľúdnym
úsmevom, ale hovoril s nimi práve takým ľahostajným hlasom, ako na
začiatku. V duchu bol presvedčený, že sú to neľudské ohyzdné obludy, s
ktorými tento chladný a úsečný tón premeniť na vľúdnejší a precítenejší,
znamenalo by veľkú taktickú chybu a bolo by to i úplne zbytočné.

S najväčším odporom sa díval okolo, keď tak v nedeľu odpoludnia
povinnosť alebo dozorná služba priniesla so sebou, že musel prejsť cez
siene chorých. V nedeľu obyčajne každá dievka mala návštevu. Na „nóbl"
oddelení sedeli pri posteliach pekne vyobliekaní panáci. Boli dosť
slušní, nedovolili si nijakých dôverností, lebo vedeli, že by to
znamenalo zakázanie ďalších návštev. Niektorí z nich sa rozciťovali,
plakali a na všetkých bohov prisahali vernosť, „kým sa ona nenavráti".

-- Pekná spoločnosť, -- mrmlal si Zurian. -- Len vás tu pochytať,
sobliecť a presvedčiť sa, koľkí nosíte v sebe prameň neustálej nákazy.
Oh, úbohá snaha, vyničiť pohlavné choroby. My sa tu s nimi moríme,
trápime a ich frajeri tam vonku beztrestne ich nakazia znova.

Na „ordinárnom" oddelení sedávali „pasáci". Správni chlapíci, synkovia
periférie. Potmehúdsky sa pozerali okolo seba a s úctou vstávali, keď
vstúpil doktor.

Inokedy si ich Zurian sotva všímal, kým ho nepobúrilo Obiectum amoris.

Príchod tejto starej dievky na oddelenie nebol nijako okázalý. Menovala
sa poctivým menom Alojzia Ulická, remeslom bola prostitútkou, a ako sama
dobromyseľne Zurianovi vysvetľovala, tam mala „štand" už skoro dvadsať
rokov pod arkádami na staromestskom námestí naproti apoštolom. -- Hú, už
dvadsať rokov, -- plašil sa Zurian, -- a koľko je vám teraz? --
Tridsaťosem. -- priznala sa Alojzia. -- Neraz som vás vídala prechádzať
cez námestie, pán doktor, -- pridala potom, -- ale vy ste si ma ani
nevšimli. -- To je nemožné, -- odvetil Zurian a podíval sa na ňu.

Alojzia Ulická bola dosť pozoruhodným zjavom. Bola tučná a v tvári
ohromne okrúhla. Ústa sa jej ťahaly od jedného ucha k druhému. Mala
ohrnutý nos a úžasne dobrácke, drobné, prasačie očká, ktoré sa s
náramnou dobromyseľnosťou dívaly do sveta. Z celej jej pozemskej
podstaty sálala veľká spokojnosť a urovnanosť so svetom. Bola takou
typickou Bravčovou Papuľkou, akou ju v nočnom živote nazývali. Bola
Švejkom v armáde nočných dievok.

Kto ju videl, nemohol sa zdržať, aby sa neusmial. Usmial sa aj prísny
pán primár Ditrich a viac akoby pre seba zamrmlal: -- Tiež obiectum
amoris (predmet lásky).

Ako môže byť táto tučná Bravčavá Papuľka Amorovou kňažnou, to nechápal
ani Zurian, preto sa jej spýtal:

-- Že vás to baví, slečna, po nociach pod arkádami postávať, milencov
loviť. A z akej vrstvy ľudu sa vlastne vaša klientela sosbiera? Lebo vo
vašom úctyhodnom veku už...

-- Len, prosím, nijaké urážky, -- prerušila ho Alojzia. -- Mám svoj
stály okruh klientov. Sú to starší páni, ktorí ma už roky a roky znajú a
ktorí nikde inde nenájdu to, čo u mňa a preto ma verne vyhľadávajú. Ani
by som nemusela na uliciach stávať, robím to už viacej zo zvyku.

-- No, dobre, prepáčte a soblečte sa. -- Nepokryté vnady slečny Alojzie
poskytovaly neobyčajný pohľad.

Tam, kde iní ľudia sedávajú, mala dve veľké plochy jaziev.

-- Z čoho to? -- spytoval sa Zurian.

-- Ale to je nič. To už dávno kedysi, ešte ako mladé dievča ma raz moji
chlapci, v doťatej nálade, v noci, len tak zo špásu posadili na horúce
kachle, nuž som sa trošku pripálila. Ale to je už veľmi dávno.

-- A čo tieto veci? -- ukazoval Zurian na jazvy, čo mala na prsiach, na
ramenách i na stehnách.

Alojzia unudene kývla rukou. -- To všetko z bláznivej mladosti. Stopy
nočných ruvačiek, keď sme sa dievčatá pobily pre pekného chlapca. Vtedy
som bola ešte mladá, pekná a mala som chuť do takýchto vecí. Ale to bolo
veľmi dávno.

Zurian nemohol potlačiť úsmev. -- To boly vtedy temperamentnejšie časy i
ľudia, než dnes, však, slečna?

-- Hej, veru, -- vzdychla Alojzia rezignovane. -- Ale sa mi, prosím,
neposmievajte. Vy ste boli vtedy ešte, pán doktor, malým chlapcom a
nesvedčí sa posmievať sa starším ľuďom.

-- A vy ma zas neurážajte. Vám do toho nič, že som bol malým chlapcom.
Hlavné, že teraz som nie. Odstúpiť, slečna.

Zurianove rozhovory s Alojziou Uličkou však týmto sa ešte neskončily.

Alojziu uložili v „ordinárnom" sále. Načo sem prišla? Mala v sebe stopy
starých chorôb, ktorých sa nikdy nezbavila, s ktorými ju polícia
dopravila do nemocnice už nesčiselnekrát. Aj teraz mala vraj smolu, a
pri razzii v okolí námestia, ako starú známu ju tiež sobrali. -- Poď,
Lojzka, aspoň si odpočinieš v špitáli, -- a Alojzia, chtiac-nechtiac,
musela s nimi.

Ráno pri vizite ležala už v sále na svojom mieste a prijala Zuriana s
dobromyseľným úsmevom. -- Vy ste pekný chlapec, pán doktor, -- povedala
mu, -- a mne sa v noci o vás snívalo. Také pekné niečo sa mi o vás
snívalo, keby ste vedeli.

Dievky vybuchly vo všeobecný rehot, Zurian sa začervenal a v prvej
chvíli nevedel, čo povedať. Čože, vráti sa sem stará anarchia? Začína sa
tu nový boj, komisný, špinavý boj o poriadok na oddelení? Táto Bravčová
Papuľa ma tu bude naťahovať?

-- Vykladajte svoje sny tomu, koho zaujímajú. Ja som tu nie preto, aby
ste ma svojimi snami traktovali.

-- Škoda, -- vzdychla Alojzia, -- a bolo to také krásne.

-- Pán doktor, a či vy máte milú? -- spýtala sa ho na druhý deň ráno,
keď prišiel vizitu odbaviť. Zurian zrudol od zlosti.

-- Ticho buďte, vy osoba, ja vás naučím disciplíne, -- zasyčal zúrive.
Bol pobúrený. Jeho krajná nenávisť k tým tvorom vzplanula znova. -- To
mi osud udelil zasa pekný darček, -- klial v sebe. -- Môžem všetko začať
znova. Môžem s týmito potvorami zasa po jednej duelovať. Ký Lucifer mi
len privádza sem takéto indivíduá, čo nemajú inej zábavy, než krv piť
ošetrujúcemu lekárovi. A keby to bola nejaká mladá neskúsená dievka, ale
takáto všetkými masťami mazaná, prefíkaná persona.

A Alojzia neprestávala ho takto zabávať. Nepomohlo nič. So svojím
švejkovským, polohlúpym úsmevom pokojne znášala všetko: hrozby, prosby.
-- Veď ja nič, ja som to myslela celkom vážne, -- vyhovárala sa, --
Akáže urážka, veď ste vy tiež človek, pán doktor a prečo by sa nedalo s
vami ľudsky shovárať, -- mudrovala v prítomnosti Zuriana pri vizitách,
keď videla jeho zlostnú, zamračenú tvár.

-- Nemôžem vystáť takúto napnutú, strašnú náladu, -- obracala sa na
ostatné. -- Čože ste také nastrašené. Keď sem vojde doktor, tak sa
tvárite všetky, ako keby ste očakávaly rozsudok smrti. Veď nepoviem,
nemusíte hneď vrieskať, a baviť sa, ale načo tá strašná, neľudská
mlčanlivosť? Veď je to tu nemocnica, kde lekár a pacienti bývajú
sdieľni. Pacienti, na lekára s dôverou a lekár na nich s vľúdnosťou,
takto býva a tu je to, ako na popravisku.

Zurian vyšiel zo siene. -- Zavolajte mi sem Ulickú, -- kázal sestre.
Hej, už to ďalej nejde. Tu sa musí niečo urobiť. Takto sa nedá pracovať.
Musí sa spraviť to, co onoho času s Filomenou Nykodémovou. Hej, poriadne
okríknuť potvoru, potom bude tichá.

-- Tisíc hromov ti do duše, -- zúril Zurian. -- Hej, ale dostaneš! Som
poriadne rozpajedený, rozcválal som sa a teraz to bude skvelý skok. Skok
priamo do brucha, do duše, ktorej nemáš. -- Rozzúrene lietal po chodbe,
rukama hádzal okolo seba a cítil, ako ho uchvacuje čím ďalej, tým viacej
dobrotivá sila momentu.

Keď sa Alojzia zjavila, sotil ju rovno do laboratória, buchol dvermi za
sebou, praštil päsťou do stola a zareval na ňu:

-- Hej, ty psia duša lotrovská, roztrhám ťa na kusy... -- slovo mu
uviazlo v hrdle od náramného rozčúlenia, nikdy sa ešte necítil v takej
pekelnej nálade. Všetka zlosť a nenávisť posledných mesiacov sa v ňom v
tej chvíli nahromadily. Zbelasel v tvári a lapal po vzduchu.

-- No, no, len aby ťa šľak netrafil, -- odvetila Alojzia pokojným
hlasom. -- Škoda by bolo takého pekného chlapca.

Náhle vstala so stolca, pristúpila k Zurianovi bližšie, tvár sa jej
celkom zmenila, stále sa blížila k Zurianovi, ktorý bez dychu tam stál.
Z očú jej zasvitla divná, nevídaná vážnosť, ktorá hraničila so zlosťou.
Dívala sa Zurianovi do očú.

-- Doktorko malý, synáčku milý, čo si taký napaprčený? Ty somárik malý,
nafúkaný, ty chceš so starou dievkou, Lojzkou, vybabrať? Tá sa ťa
nezľakne, len smiešny si jej. Tá sa už bila s inými namyslenými
potvorkami, ako si ty, ty embryo doktorské, ty mláďa Aeskulapovo.

Dievka sa zarehlila, komisné, ordinárne, ako to len dievka vie, a
pristúpila k užaslému Zurianovi ešte bližšie. -- No tak, doktorko, už si
prišiel k sebe? Chcel si mi dať lekciu, čo, ty trúba pečená, lebo si
namýšľaš, že si zhltol všetku múdrosť sveta. No tak, čo? Prichádzaš už k
sebe? Rozdurdený si, ako keby ti boli zadok paprikou posypali. Choď sa k
oknu vyfúkať, nalej si studenej vody na tú svoju múdru doktorskú
hlavičku, potom príď sem, dám ti lekciu ja. Takú, že jej nikdy
nezabudneš. He-he, myslí si, že je každý takou hlúpou, neskúsenou
Filomenou Nykodémovou.

Zurian otváral ústa ako šťuka nad hladinou, nohy pod ním klesaly.
Slabosťou sa srútil do foteľa.

-- No tak, už sedíš, po sediačky sa nedá zúriť. Tak sa len upokoj.

Tu nasledoval rozhovor, ktorý svetonáhľad Zurianov obrátil o
stoosemdesiat stupňov. Tu sa poznal Zurian s človekom, s dušou, akú
nikdy nečakal, v ktorej jestvovaní nikdy neveril. Tu sa otváraly pred
Zurianovým zrakom stránky ľudského života, o ktorých si vždy myslel, že
ich zná a ovláda, teraz však poznal, že mu boly temné a mal k nim celkom
nemožné, jednostranné stanovisko. Pri prvých vetách dievky Ulickej jeho
hnev prchal, vyprchal úplne, počúval iba, a dušu jeho zaplnil zvláštny
pocit akejsi úcty k Duchu, pocit, ktorý k živým, k známym, k svojmu
okoliu málokedy cítil, ktorý vyludzovali z neho len filozofovia, alebo
veľkí poeti, -- pocit úcty a pokory.

# ČI MÔŽE BYŤ DIEVKA PREDSA ČLOVEKOM?

Tvár Alojzie bola dokonale premenená. Nepoznával ju. Bola to tá
groteskná tvár Cyránova, predchnutá Dušou, zduchovnelá.

Alojzia po prestávke začala hovoriť. Ticho, pomaly, akoby pre seba.

-- Tak statočný, dobrý chlapec. Počula som už o tebe. Dievky ťa stále
spomínajú, žiješ len práci. Venuješ sa jej úplne. Co sa ti stalo, mladý
človek, že si sa do nej tak rozzúril? Sklamal si sa v žene, pravda?
Inšie to nemohlo byť. A mal si v sebe toľko ducha, že si nešiel piť, ale
našiel si ušľachtilejší prostriedok, čím si dušu opájaš: prácu.

Naše dievky ťa zbožňujú. Hovoria o tebe, ako o svätcovi. Anču Hladíkovú
si vraj raz zavolal, aby ti pomohla preparáty sfarbiť. Potom si ju vraj
vyhodil, ale Anča tam stála, kľačala celú noc pred kľúčovou dierkou
tvojej pracovne a dívala sa na teba zbožňujúcim zrakom, ako sa morduješ
celú noc pred mikroskopom, prekutávajúc tú veľkú kopu sklíčok s
neúmornou trpezlivosťou. Tak hovorieva o tom že si ju zavolal pomáhať,
ako o najvyššom vyznamenaní.

K telesným chybám tých tvorov si až krajne sebaobetavý. Duševne však si
k nim strašný, nemožný a nelekársky. Myslíš si, že čo tie hovädá tam
dole v mestskej nemocnici na oddeleniach skazily a zmrzačily, ľudský
pomer k dievkam, ty musíš zmrzačiť ešte viac? A myslíš, že s dievkami to
ináče ani nemôže byť. Ze sú ony vôbec nie ľuďmi?

Pri svojich veľkých skúsenostiach odnesieš si v duši odtiaľto do života
veľkú vadu. Dal si sa úplne obalamutiť svojimi kolegami, doktormi, s
tými obyčajnými, nešľachetnými mamľasmi, ktorí, pravda, ináčej to robiť
nevedia. Nastrašili ťa, že sú dievky neľudskými obludami, na ktoré len
bičom v ruke. Nastrašily ťa i sestry, ktorých duševná úroveň je skoro na
rovnakej výške s doktormi. A nemal si sám toľko sily, povedať si: Dobre,
keď ste vy všetci dosiaľ pracovali medzi dievkami len s bičom v ruke, ja
spravím tu módu inú. Ja to začnem s láskou.

Lebo šľachetný duch, doktor môj, je a ostane aj v pekle šľachetným. Nedá
sa zastrašiť ničím a svoje stanovisko, raz nadobudnuté, -- byť za
každých okolností dobrým -- nikdy neopustí.

Odnesieš si, doktor, do života temnú škvrnu, ktorá ti zašpiní najkrajší
obraz tvojho mladistvého rozbehnutia. A ak si mi mal dávať lekciu ty, ja
som ti ju chystala tiež.

Viem, čo ťa tak pobúrilo. Porušila som tvoj svätý a horko-ťažko vydobytý
poriadok. Znemožňovala som ťa na oddelení. A nezbadáš, že si bol tam sám
už od začiatku nemožným? Vedela som dobre, čo robím. Chcela som ťa
vyzývať. Chcela som sa s tebou stretnúť. Očakávala som tvoj výbuch každý
deň. Počkaj, nechcem ti rúcať, čo si ty tak ťažko vybudoval. Chcem ti
pomáhať. Až mi uznáš, že mám trocha pravdy, a, až ju aj precítiš,
uvidíš, že to pôjde na oddelení aj ináče, než železnou kázňou. Pôjde to
v celkom inom duchu, dôstojnejšom teba a tvojich ideálov. Uvidíš, ako sa
ti budú diviť tí ostatní, i pán primárius.

Alojzia hovorila tichým hlasom. Ten hlas sa vkrádal do duše a Zurian
necítil medzi sebou a touto dievkou nijakých ohrád. Ako keby boli bývali
už od dávna priateľmi.

-- Alojzia, kto si ty?

-- Dievka, doktor, dievka zpod staromestských arkádov. Chceš sa ma
spýtať, odkiaľ beriem svoju inteligenciu. A tej veľa nemám, mám však
oveľa viacej citu. No a potom čítavala som a svojho času, ak sa dobre
pamätám, chystala som sa složiť maturitu. Chcela som byť lekárom. No,
čert to sobral, stalo sa ináč.

-- Alojzia, neodsudzuj ma. Pozri sa, to nejde. Načo s každou v
rukavičkách zachádzať. Rád prekutávam osobné rozdiely tej samej choroby,
tej samej choroby pri rozličných chorých, rád individualizujem pri
príznakoch chorôb, ale načo to spraviť pri bezmiernej zhovädilosti
dievok? Je to niečo tak dôležitého, pekného, čo stojí za tú námahu?
Výbuchy ich neskrotnej ordinárnosti. Načo to špinavé more preberať po
kvapkách, komu sa tým zavďačím, komu tým prospejem? Načrieť do toho
lopatou svojho opovrhovania, rozbičovať víchrom svojej zdravej zlosti,
potom ma jeho smradľavé výpary nebudú dusiť, lebo poprevracia, ovláda ho
až do najhlbšej hĺbky mohutná sila mojej zloby.

-- Ovládneš to more silou svojej nevyčerpateľnej lásky, každého
odzbrojujúcej.

-- Nie, Alojzia. Zhovädilosť ja neviem odzbrojovať, lebo skôr znemožňuje
ona mňa. Na mňa hlúpy rehot komisnej duše účinkuje ako úder hromu,
celkom zoslabnem a upadnem do melanchólie, v ktorej potom vzrastá moja
nenávisť a zloba.

-- Tú silu ti lievikom do hlavy nevleje nikto, budeš ju mať, až sa tvoja
duša v základoch premení, až budeš milovať to, čo dnes nenávidíš.

-- Nebudem nikdy milovať spustlosť a zaslepenú, pudovú zvrhlosť.

-- Ale budeš milovať to, čo ich zrodí: nešťastie a krutý osud človeka. I
pochopíš a odpustíš. A vždy liečiť budeš a nie odsudzovať.

# ZLO

-- Alojzia, chcem sa ťa niečo spýtať. Odpovieš mi?

-- Viem, čo chceš vedieť, len sa ma spýtaj. Spýtaj sa nešetrne, bez
okolkov, ako ti príde na um.

-- Alojzia, ako si sa ty mohla dať na tú strašnú cestu?

-- S chuťou, doktor, rozvážne, rafinovane a všetko napred na papieri
vypočítajúc. Nie náhodou, nik ma nesviedol. Nebudem a ani nemôžem ti
fňukať, ako Nykodémová. Urobila som si celkom chladnú a jasnú obchodnú
kalkuláciu a našla som si najlepšiu cestu.

Načo líčiť mrzké moje detstvo, doktor. Robia to dievky, vykladajú o tom
svojim milencom s hysterickou úprimnosťou, až im vlasy dúpkom vstanú na
hlave.

Jedno som veľmi skoro pochopila. 2e som dieťaťom dvadsiateho storočia.
Že je nás veľmi mnoho na zemi a že na nás, čo sme sa narodily v biede, z
jeho bohatstva, pokladov, ba ani z omrvinôk nič sa nedostalo. Jesť však
musíme, lebo všemohúci otec nás, ktorý nemal inej zábavy, ako našu
dokonalosť skúšať na zemi, vložil do nás prázdny mech, ktorý musíme
neustále jedlami vypchávať, ináče neznesiteľne bolí. Musíme teda niečo
podnikať, aby sme si zaopatrili príhodné veci na vypchávanie stále
tráviaceho žalúdka.

Mohla som mať tak okolo osemnásť rokov, keď ma v jeden krásny jarný deň
navštívily tri cudné postavy, víly akési. Zaklopaly mi na dvere a
prosily ma, aby som ich pustila. Prinášajú mi vraj riešenie a ciel
života. Zaradovala som sa. Ech, to je výborné. Pustila som ich do svojej
komôrky, pekne jednu po druhej.

Vstúpila prvá.

-- Priniesla som ti prácu, dcérka moja. Si chudobné dievča. Musíš sa
vpraviť do poriadku sveta. Si dobrého cítenia, poslušná a pokorná. Iste
prijmeš môj darček: prácu. Veď ju prijala väčšina dievčat tvojho rodu a
tvojich pomerov. Dnes je život ťažký. Svet je plný ľudí. Plný zbytočného
ľudského materiálu, a musíš byť rada, že si zdravá, máš silné dve ruky,
vrtké dve nohy. Dobre ťa budú nosiť do práce a tvoje ruky pilnosťou
zaženú od teba smrť hladom. Budeš živá, ako žijú stotisíce tvojich
sestár, ktoré boly silného ducha, pracovitých rúk a poctivého zdravého
smýšľania.

Pokojne a vážne hovorila táto víla. Bola obrovskej postavy. Belasá,
plátená šata dávala tušiť mohutné svalstvo. Črty jej tvári boly tvrdé,
na dlaniach mala mozole. Pod jej krokom zem zdunela a stisk jej rúk bol
drtivý a jej dych páchol cesnakom.

Prešiel ma pocit odporu, ale opanovala som sa. -- Ukáž mi, bohyňa, čo mi
núkaš. Ukáž mi prácu.

Chvíľku zatým už som aj uvidela prácu. Predo mnou bola ohromná sieň
tabakovej továrne, kde sto a sto dievčat sedelo, stálo pri nekonečných
dlhých stoloch a papraly čosi. Tie dievčatá boly bledé, zívaly
ospalosťou, niektoré sa aj chichotaly, ale zrak väčšiny bezcitne blúdil
po práci, i po stenách ohromného jej chrámu. Potom som videla pred sebou
ešte veľa iných tovární. Balila som čokoládu, podstrkovala pravidelne sa
prikláňajúcemu železnému ramenu stroja veľké hárky papieru, lepila na
tvrdý kartón menšie prúžky farebných papierikov. Potom som miešala v
sudoch akýsi mok, zapáchajúci po octe, prala som bielizeň v podzemných,
cementom dláždených dlhých, polotmavých sieňach, hladila škrobené
golieriky, slúžila som u pánov, čičíkala ich revúce deti, drhla dlážku,
potom varila-škvarila som sa pri ohromnej, žeravej plotni kuchyne,
napokon klopkala som celý deň na stroji a vyplňovala nekonečné hárky
číslami, po ktorých mi nič nebolo.

-- Vidíš, dcérka moja, -- vravela mi dobrá víla, -- poctivou a usilovnou
prácou sa človek uživí, prebije sa cez ten ťažký život, a ubráni sa
príšere hladovej smrti. A s veľkou pilnosťou, sebazaprením môžeš si aj
niečo usporiť a na starobu sa môžeš aj vyhnúť chudobincu a vyžiješ si
pekne, skromne zo svojich úspor.

Len buď rozumná, dcérka moja. Len sa nekolísaj do zbytočných snov o
blahobyte. Chudobný človek, ak len chce ostať poctivým, musí robiť. Len
si to rozmysli, dcérka, však ja onedlho prídem pre odpoveď.

Poďakovala som sa dobrej víle a hneď žatým vstúpila druhá. Bola to tučná
persona, náramne hovorná. Stále sa potila. Mala svislé brucho, keď išla,
len si ťahala lenivo svoje neforemné telo ako chrúst. Na pravom ramene
niesla ohromný kos, napchaný všelijakým haraburdím.

-- Ej hľa, dcérka, čo som ti priniesla, -- vykríkla s väčšou a živšou
výmluvnosťou, než sa dalo od nej očakávať. Obratnou rukou siahla do koša
a vytiahla z neho chlapíka. Hej, malého chlapíka, taký model muža, len
tak na ukážku:

-- Mužíčka som ti priniesla, dcérka zlatá, správneho, švárneho mužíčka.
Chlapa zdravého ako buk. S tým sa ti bude dobre nažívať. Či by si sa ty
mordovala pre cudzích, keď môžeš byť vlastnou paňou. Pozri, aký je to
driečny mládenec. Je domovníkom, ale mohol by byť i robotníkom v
továrni, kancelárskym sluhom, nosičom batožín, ba i kuričom na rušni.
Však nič to, dcérka, či tak, či onak, v sobotu večer by sa on umyl a
nedeľa by bola vaša. A nepije, karty nehrá, je to dobrý chlapík. Jedinou
jeho radosťou sú deti, tých chce mať i celú armádu, však ich mu ty
privedieš na svet a aj opatríš, vychováš. A za pätnásť, za dvadsať rokov
ešte vždy budeš takou statnou, dobre živenou paňou, ako ja a nie robotou
pre cudzích utýranou tuberkulóznou slúžkou, či robotníčkou v továrni.

A tak v obrazoch mi ukázala tá dobrá víla môj osud ako ženy a matky. No,
bola som stále v inom stave. -- Nič to, dcérka moja. Piaty, šiesty a
ostatné pôrody už sú hračkou, z toho si nijakých starostí nerob. Muža
opatríš, deti si vychováš, nuž tak ti uplynie život. A v starobe aspoň
máš, kto ťa má opatrovať. Však sa deti už o teba postarajú. Hej, takého
švárneho mládenca každý deň ti neponúknu. Tak si ho len váž, rozmysli si
dobre a potom sa ťa ešte spýtam.

Vošla tretia víla. Vyzerala navlas tak, ako ja teraz. Co mi vravela, čo
nie, podala som jej ruku.

A na tretí deň prišly obe predošlé pre odpoveď.

Vysmiala som sa Práci. Čert ju potrebuje. Pracovať pre druhých, pracovať
neutešene a ťažko, ako v továrni. Alebo nudne a ľahostajne k veci, ako v
kanceláriách. A za toto úžasné, doživotné, otravné živorenie nemať ani
toľko odmeny, aby som sa mohla podľa svojho vkusu obliekať, šetriť dlhé
mesiace na klobúk a kým som si na nový klobúk ušetrila, už sa mi zodraly
topánky a môžem začať všetko znova.

Nechcela som pracovať. Ušľachtilá je práca vedecká, pre ľudstvo, alebo
hoc aj pre najbližších, ktorí už sú tu, už trpia so mnou na svete. No,
ja som nemala pre koho pracovať a pre seba som si túto cestu otroctva a
vykorisťovania cudzími vyvoliť nechcela. Čo ma po všetkých porekadlách,
ktoré vychvaľujú sladkosť práce. Nie je sladká tá práca, ktorá nemá
konca, je stále tá istá, otravná, z ktorej stučnie druhý, cudzí a z
ktorej ja sama ani toľko nemám, aby som si aspoň to mohla zaopatriť, co
Pánboh udelil každému zvieraťu: slušnú pokrývku telesnú. Ale urobiť si
ideálom a cieľom práce dlhých mesiacov kus handry, to je strašné a
neutešené. Ani s kariérou som počítať nechcela: byť takým dobrým a
sebaobetavým služobníkom, až by to už môjmu pánovi do očú pichalo, tak
horlivé ho obohacovať, až by už sám začal krútiť hlavou a majúc ešte
iskierku slušnosti v sebe (a koľkíže to majú?), uznal by konečne, že
takú náramnú horlivosť, čo sa mu už z nej až zle urobí, treba azda len
odmeniť. A zvýšil by môj plat o toľko, že by som už so svojimi
roztrhanými handrami nemusela štyri mesiace čakať, kým sa zmôžem na
nové, ale len dva. Nepáčila sa mi práca. Chcela som žiť pohodlne a
ľahko. Keď to môže spraviť toľko ničomných tučniakov, čo sa do blahobytu
narodili, čo by som nato nemohla mať nárok i ja, ktorá sa cítim práve
takým človekom.

Odmietla som prácu.

Neprijala som darček ani druhej víly. Nechcela som byť pani
domovníkovou, nosičovou a kuričovou. Nechcela som s tými chlapmi
švárnymi založiť chov nových sluhov, nosičov a robotníkov. Nezlákaly ma
slová: veď budeš robiť, žiť pre seba, pre svojich drahých, pre svoju
rodinku, lebo život je ťažký, zlý a je najväčší hriech chrliť do neho
nové životy. Svojim deťom, svojej rodinke chcela som sa stať najväčšou
dobrodinkou tým, že ich nevytvorím, že im ten život ušetrím. A stať sa
družkou takéhoto chlapíka? Oh, doktor, vtedy som bola ešte mladá, nemala
som takú bravčovú papuľu, ako teraz, a môj nosík tiež nebol taký
gorilovitý. Hej, veru ináč som vyzerala a bola som plná chcenia,
ctižiadosti a túžby po lepšom živote, po iných chlapcoch.

A tak som ukázala dvere aj druhej víle. Trepala čosi o slušnosti, o
mravoch a o dobrom cítení. -- Len táraj, baba, o dobrom cítení. V
století potkanieho zápasu o holý život, v století kšeftárstva, korupcie,
veľkých krádeží a zverskej bezohľadnosti k slabým a utláčaným, netreba
mi uznania, že som mravná. A keby som bola, ani tak by mi nik zato nič
nedal, ja som však pochopila odkaz našej doby. A chcela som sa stať jej
hodnou dcérou.

Vyvolila som si tretiu cestu. Nemordovať sa nesmyselne pre druhých, ale
žiť pohodlne a ľahko zo svojho kapitálu. A tým kapitálom bolo moje telo.

-- Alojzia, je hrozné pre biedne handry, pokrývku nášho tela sa moriť,
ale pre blahobyt zničiť to, čo je také krehké, také neodolné, načo
musíme taký pozor dávať, zničiť vlastné telo, dať ho ubíjať, pošpiniť,
to je ešte strašnejšie.

-- Nemôže byť viacej ubité, ako je telo práčky vo večnom vlhkú a pare
podzemnej práčovne, alebo ako telo kuchárky pri žeravej plotni kuchyne,
alebo ako telo večne tehotnej robotníckej matky. Nie, doktor, v pomere k
týmto mučeniciam, remeslo dievky je hračkou. A zašpinenie? Ani zďaleka
nie je také, ako večná špinavosť kominára, strojníka a iných
remeselníkov.

-- Alojzia, za mrzkú odmenu dať šliapať hocikým svoju ľudskú dôstojnosť?

-- Doktor, čo má ten chlap, ktorému sa predám, spoločného s mojou
dôstojnosťou? Ani ho nevidím, nečujem, necítim. Ani neviem, kedy prišiel
ku mne a kedy odišiel. Co je jeho do mojej ľudskej dôstojnosti? Rozhodne
menej, než pri tvojom povolaní tvojho závistlivého, bezohľadného,
ordinárne intrigujúceho kolegu do tvojej. Len nebuď, doktor, filistrom,
len sa dívaj na koreň, zbav sa predpojatosti a ustrašenej, detinský
hlúpej, hypochondrický preháňajúcej morálky onanistov.

-- Alojzia, byť nástrojom, odpadkovou nádobou kadejakého špinavého
ožralca, byť otrokyňou jeho mrzkých chúťok, nízkych perverzít.

-- Doktor, nebuď naivný. Ten ožralec nemôže byť špinavejší, než
hociktorá dievka tu na oddelení, v ktorej hnisavých, zapáchajúcich
ranách sa vy lekári s najväcsou chuťou paprete. Nemôže byť odpornej ši,
ako zhnila mŕtvola, ktorú s najväčším záujmom pitváte. Tak, ako vy,
lekári, tak môžem zvyknúť na špinu i ja. A tak, ako tebe je smiešny
strach dedinského, neskúseného mládenca, alebo ufňukanej slečinky z krvi
alebo hnisu, tak mi je smiešny, dvojnásobne smiešny tvoj prehnaný odpor
zo „špinavého ožralca". Veď treba na všetko len zvyknúť, ako zvyknú vaše
slečinky doktorky na pitvu.

Otrokyňa mrzkých chúťok a nízkych perverzít? Len nepreháňaj, doktor.
Akiste to nehovoríš úprimne, hovorí z teba len herecký hlas neskúseného
hlupáka, ktorému je okrem vône ruží a dobrého obeda všetko mrzké a
nepochopiteľne nízke. Všetky možné takzvané tie chúťky a zvrátenosti
nájdeš u zvierat. U opíc, u psa, u pavúkov. A odkiaľ majú to zvieratá?
Kto učil sadizmu pavučiu samičku, aby po spojení vrhla sa na samca a
zavraždila ho? A psa kto učil ohavnostiam, ktoré pri stretnutí sa s
každou sukou produkuje? Nik, čo majú, to majú shora od Pána vesmíru a
ten vari aj morálku psov chcel skúšať? Sotva verím. Potom, čo to
škriekaš, čo hádžeš rukami, čo si obliekaš takú slávnostne ustrašenú
tvár, keď hovoríš o nízkostiach. Všetko má svoje hranice. Co mi môže ten
chlap spraviť? Vlastné brucho si sotva rozpára a ja si svoje nedám. Chce
si kožu drať, vlasy si trhať? Nech sa mu páči. Chce sa biť? Aj to môže,
ale mňa nie, lebo sa mu nedám a v mojom staromestskom ateliéri by to ani
veľmi nešlo. Rozmyslel by si to, narobiť poplach. A to, co tedy spraviť
môže? Tie malicherné, hlúpe hračky? Tie môžu byť nízke a perverzné
hysterickej babe, ktorá o nich sníva a dráždi sa nimi, i ustrašenej,
nečistej fantázii onanistu, ktorý i včeličky na ruži upodozrieva z
nečistých skutkov, napokon i nafúkanému, nasýtenému potkanovi, ktorý,
majúc plný bachor a seno v poriadku, nemá inej práce, ako nos ohrnovať
-- ale nemôžu byť také strašné človeku jasného zraku a zdravých nervov.
A k tomu ešte zvyk a moja ľahostajnosť, potom mi uznáš, doktor, že v
tých „nízkostiach" ťažko mi vidieť to, čo v nich vidí rozdráždená
fantázia sviniarov, ktorí sa ich tak radi „hrozia a hnusia". Doktor, ver
mi, náhle ti niekto začína škriekať o skazenosti, môžeš byť istý, že má
sám pri tejto veci veľké bolesti, alebo že je sám skazený. Veď vieš o
tej všadeznámej vlastnosti opilcov, ako varujú ľudí pred opilstvom a
onanistov, ako radi zatracujú onániu.

-- Alojzia, máš tedy pravdu. Začínam veriť, že je škoda chudobnému
dievčaťu pracovať, keď z ľahkého remesla pouličnej dievky vyžije oveľa
lepšie. Po uliciach stávať a oddávať sa za peniaze každému je tedy,
podľa mojich nových poznatkov, celkom nič neznamenajúcou malichernosťou,
ktorá sa nevidí, nečuje a necíti. Zvrátenosti nízkych ľudí sú detskými
hračkami, na ktoré treba si len zvyknúť a potom sa znášajú s dobrou
mysľou. Ba škoda ich spomínať, lebo ten, kto na ne myslí, bude sám
akiste skazený a nemravný. Tvoj život je tedy plný krásy, tvoji
návštevníci sú krotkí baránkovia. Nu, hľa, Alojzia, ešte pred pol
hodinou som smýšľal o tých veciach celkom falošne.

-- Len sa posmievaj, doktor! Ja som nerobila svojmu remeslu propagandu,
ja som ho len ospravedlňovala pre seba. Ľudia nie sú rovnako citliví,
ale nemá právo ten, čo sa vlastnej tône ľaká, zatracovať toho, kto sa
pustí do boja i so sedemhlavým drakom.

-- A čo, Alojzia, strašné následky spustlého života?

-- Doktor, zasa hovoríš v hrúzostrašných symboloch. A škoda, lebo takáto
reč v neurčitých, hysterických obrazoch zabíja skutočnosť, ktorá je
oveľa prostejšia. Ľuďom sa potom už ani nechce o nej rozmýšľať. Na mozog
sa im nahrnie akási kalná massa nestrávených, neznámych, či falošne
poznaných pojmov a nikdy sa už potom nezaujímajú o pravú podstatu toho
prehnaného humbugu.

Strašné následky spustlého života? Táto hlúpa fráza otravuje mysle
mravokárcov, učiteľov, presiakla do literatúry, berie sa ako
nezmeniteľná, pekelná hrôza a pritom, čo sa im všetky chlpy zježia
strachom pred tou frázou, nik vlastne nevie, čo to je.

Nedokonalé úryvky z čohosi počutého, či čítaného, nikdy neskúseného,
neprežitého, tanú na ume každému, kto tie slová vysloví.

A veru, doktor, tie strašné následky, celá tá nejasná hrúza dá sa
stiahnuť na štyri-päť jednoduchých vecí.

Co otravuje pohlavný život človeka? Co pobáda tých havranov proti nemu
toľko krákorať?

Spočítaj, doktor, na svojich prstoch.

Nežiadané tehotenstvo.

Cudná a ctnostná Mariša, ktorá sa s láskou oddáva svojmu Janovi, zrazu
len spozoruje, že je matkou a potom privedie na svet malý tvor ľudský,
ku ktorému sa Jano neprizná a neprizná sa ani spoločnosť potkania, ktorá
z nemalej časti sama nie je dieťaťom svojich otcov. Nie je to zaujímavý
zjav, doktor? A nie je najlepšou pomocou proti nemu hrúzyplné škriekanie
mravokárcov? Lebo vy, lekári, večná hanba vášmu nemohúcnemu remeslu, ste
pri zamedzovaní nových zbytočných životov bezmocní. Ich zničenie,
operatívne odstraňovanie v priebehu tehotenstva, nie je riešením, a pri
začiatkoch nič neviete spraviť. Nemáte ani jedného dobrého, vyhovujúceho
a neškodného prostriedku. Pomery sú také jednoduché, a vy, mamľasi, v
dvadsiatom storočí ešte nič ste nevynašli. Keď sami ste takí nešikovní,
opíšte veci do inženierskych časopisov, opíšte anatomické pomery,
mechanizmus ľudského spojenia, postavte podmienky obrany jasne a
dôkladne a nech na tom rozmýšľajú inženieri. Veď aj inde, čo hneď pri
sostavení liekov potrebujete pomoc chemikov. Ani operačné prístroje
nesostavujete sami. Je to prácou šikovných inženierov a mechanikov, vy
sami udávate len plán a princíp.

Na mňa a na podobné dievky toto nemá veľký vliv. V mladosti skoro všetky
odbavíme nejakú takú vec, ale potom gonorea a iné komplikácie sa čoskoro
postarajú, aby sme už nikdy neboly plodné.

Doktor, ďalší prst.

Pohlavné choroby? No, to už je márne, pri našom remesle sa im vyhnúť
nemožno a jediná možnosť, skamarátiť sa s nimi. Gonoreu vláčim už od
mladosti a tá ma nikdy neopustí. Vy ma tu vyliečite, ale ja ju zajtra
budem mať zas. Dávno však už nie je tou prudkou chorobou, ako sa ukazuje
pri svojich začiatkoch. Ja vlastne vôbec neviem, že ju mám, lebo mi
nijaké príznaky nerobí. A že lekári tu i tam vykutajú pod mikroskopom
nejakého osirelého gonokóka, tô ma už dávno nerozčuľuje. Moji klienti
ich majú sami dosť, tým ja škodiť nemôžem. Tá choroba vykonala mi hneď
na začiatku mojej dráhy tú znamenitú službu, že ma sterilizovala,
urobila na veky neplodnou. Zbavila ma ohromnej starosti a nebezpečnej
veci, stáleho tehotenstva. Veru, veru, tá strašná choroba. A povedzže
mi, doktor, vari je ona našim privilégiom? Koľko ctnostných žien sa
nakazí od svojich mužov, ktorí im ten dar privlečú do manželstva? K tomu
veru netreba byť dievkou a môže ju mať veru i tá najčudnejšia panička. A
konečne ohromná časť ženských trpí príznakmi tej choroby a nikdy gonorey
nemalý. Po pôrode, alebo i bez poznateľnej príčiny koľko raz trpí žena
podobne a často oveľa horšie, než my, nositeľky gonokoka.

A lues, doktor? Jeho príznaky zmizly mi po pár injekciách salvarzanu,
ako keď ich vietor odfúkne, a nikdy sa neobjavily. Táto choroba sa
krásne lieči, oveľa ľahšie, ako gonorea a vo svojom skrytom štádiu
možnosť nákazy je čo najmenšia. Co tedy s ňou? Že sa jej nezbavím, že ju
vlastne stále mám, len sa nezjavuje? Želala by som si, aby boly všetky
choroby také dobromyseľné. Mať tuberkulózu, už by som bola po pár rokoch
živorenia dávno pod zemou, však túto chorobu drží jej skvelá dnešná
liečba v šachu a keď ju možno úplne i nevykynoží, urobí ju neškodnou. A
jej následky? Čert ich vezmi. Kto je šťastnejší, než taký paralytik?
Konečne lekárska veda už i tým následkom vykrucuje krky.

Mäkký vred? Maličkosť, vždy dobre liečiteľná, ktorá si nezaslúži ani
spomienky. Pravda, netreba ju zanedbať.

Tak vidíš, doktor. Nájdeš na mne tisíc chorôb, a ja sa cítim výborne.

Nič mi nikdy nechybelo. Mala som peňazí ako smetí. Dožičila som si vždy
toho najlepšieho. Tento život môjmu temperamentu a smýšľaniu dokonale
vyhovoval, nikdy ma jeho „strašlivé" stránky nermútily. Komu farár, komu
gazdiná. Ty si zaľúbený do nekonečného vesmíru, ja zbožňujem fazuľovú
polievku, ľúbim ju akurát tak, ako ty svoj vesmír? Tak, čo tedy? Čo sa
tak plašiť? Načo strúhať na mňa, na dievku, také úžaslé tváre? Načo ma
ľutovať, keď je na nijakej inej ceste by som nebola bývala taká spokojná
a ten nie je zotročený, kto svojho otroctva necíti. Ja som sa cítila
vždy povznesenou, nie som tedy odkázaná na ľútosť nikoho a kto nado mnou
rukami zalamuje, pripadá mi hlúpe.

-- Alojzia, predsa si len úbohou páriou, odvrhnutou a vykopnutou z
ľudskej spoločnosti, ktorá ťa odsúdi, odbaví jedným slovom: prostitútka.

-- Doktor, dnes len bohatí ľudia nie sú prostitútkami. Tí majú z čoho
žiť, nemusia sa hnať za nikým a robia si, čo chcú. Ináče každý sa
prostituje: umelci svoje umenie. Ich jedinou túžbou je vzbudiť pozornosť
bruchatých boháčov, aby od nich niečo kúpili, lebo ináče by mreli
hladom. Spisovatelia a básnici píšu veci, ktoré bohatých príjemne
šteklia. Každý niečo predáva, každý beží za ľuďmi, oslovuje ich, ukazuje
sa, chytá ich za fraky. Ľudia prostitujú svoju dušu v knihách, svoje
myšlienky v umení, šikovnosť v cirkuse, svoj humor v kabaretoch, svoju
telesnú silu v továrňach a remeslách, svoje zdravie v baniach, svoje
životy ako vojaci. Všetko, všetko ukazujú, upotrebujú, vystavujú, len
aby mohli vyžiť. Každý snaží sa nájsť na sebe nejaký kapitál, duševný
alebo telesný, ktorý by ho uživil. A že na kapitál, ktorý živí nás,
dievky, hľadia hlupáci so zježenými vlasmi a farizejskou hrúzou, to je
ich vec. On nie je tým najhorším kapitálom. O čo je lepšie využiť silu a
zdatnosť svojich pľúc a fúkať celý život v hutiach sklo, alebo v
orchestroch medené trúby? Pľúca, ruky, mozog, či pohlavie, to je všetko
jedno, doktor. Škoda je, doktor, nenarodiť sa pánom, nejakým grófom,
boháčom, lebo ináče nepozostáva človeku, než niektorú svoju schopnosť
alebo telesnú súčiastku prostituovať.

A, konečne, doktor, bez urážky, prostituješ sa i ty. I ty sa ženieš za
ľuďmi, vylepuješ si tabulku, aby si ťa všimli, aby k tebe chodili. I ty
si rád, keď im niečím môžeš poslúžiť, lebo čakáš zato odmenu, ktorá ťa
živí. Živí,doktor môj, živí: živiť sa musíme všetci, to je to, živiť sa,
či tak, či onak. To je vtip, to je koreň každého snaženia na zemi. A
tak, ako sa živí dievka „nemravnosťou", tak sa živí mravokárca tým, že
ju hodne hlasito odsudzuje.

A ja, doktor, na ich odsúdenie pískam. Spoločnosť bezcitných potkanov
odkopla som od seba sama, nečakajúc na jej úsudky a, keď sa ona ku mne
neprizná, činila som to ja sama s chuťou a nepriznám sa k nej do smrti.
A ťažko opovrhovať niekým, doktor, kto sám pohrdá. A tak sme tedy s
„ľudskou spoločnosťou" kvitovaní.

A nedala sa presvedčiť. Hovorila o ľuďoch s takým opovržením, ona,
dievka z ulice, ako pohrdá čínsky mandarín s úbohým kulim.

S trpelivou dobromyseľnosťou znášala Zurianove zákroky. Pred ostatnými
pacientkami hovorievala s nim úctivé a ani si netykali.

-- Aká to škoda, pán doktor, -- vravievala zavše, -- toľkej námahy na
mňa. Veď ma za čas zas lenzavezú sem k vám s novou gonoreou. Keď ma dnes
zdravú vypustíte, zajtra budem ju mať zas.

Zuriana tá reč zabolela.

-- Hej, Lojzka, veru nie je to tak správne. Veru by ste si vy zaslúžili
iný život, aký je tento mrzký,ničomný.

Za pár dní Alojzia opustila oddelenie uzdravená.

# URAZENÝ JAŠO

-- Ten elektromontér Antoš, -- vykladal Jašo primárovi Ditrichovi v
malom laboratóriu po predpoludňajšej ambulancii, -- ten chlapík, čo som
ho pred týždňom prijal na oddelenie s tým ekcémom na oboch rukách, ma
dnes prekvapil.

-- A to prečo? -- spytoval sa primár, -- veď o diagnóze u neho niet
nijakej pochybnosti. Je to remeselnícka vyrážka, má ju ten človek z
petroleja, z dehtu a z iných olejov, s ktorými v dielni pracuje. Len mu
dopriať čistoty, odpočinku a akejsi indiferentnej liečby a za pár dní mu
to zmizne bez stopy.

-- Áno, pán primár, lenže on okrem tej vyrážky má i gonoreu. Pred
týždňom, keď som ho vyšetril a spytoval sa ho, ani slovom to nespomenul,
ani som na ňom nič podozrivého nenašiel a dnes ráno zjavily sa u neho
celkom prudké príznaky. Na moje otázky sa potom priznal. Vraj má to už
dva týždne, ale nebolo mu to vôbec nápadné. Nič si z tej choroby
nerobil. No, dnes ráno pristihol som ho pri sviežich ranných príznakoch.

-- Vidíte, -- obracal sa primár na Zuriana, -- aký musí byť človek
pozorný, ako musí dbať na všetko. Nesmie brať nič na ľahkú váhu.
Pacienta musí vyšetriť od hlavy až k pätám. A nie len odborne, z
hľadiska kožnej medicíny a venerologie. U mňa toto nikdy nestačilo. Moji
doktori museli vždy sostaviť celkový nález. Vyšetriť pacienta podľa
pravidiel vnútornej medicíny. Zdaly sa vám možno smiešnymi moje
chorobopisy, ktoré sa začínajú takto:

Otec pacienta umrel päťdesiatšesťročný na rakovinu žalúdka, matka umrela
päťdesiatročná na tuberkulózu. Mal sedem súrodencov, z tých umreli
štyria. Jeden chlapec sedemročný na záškrt, druhý jedenásťročný, nevie
akou chorobou, jedno dievča osemnásťročné na tuberkulózu, druhé
dvadsaťpäťročné po pôrode, z troch živých súrodencov jeden trpí
tuberkulózou, ostatní sú zdraví.

Sám pacient mal v detstve šarlach, výsyp a vraj obličkovú chorobu, v
dvanástich rokoch zapálenie stredného ucha, v šestnástich rokoch
zapálenie pľúc atď.

Vidíte, nad takýmto podrobným, skoro puntičkárskym chorobopisom ešte i
internista by len hlavou krútil, ale ja to tak chcem. Chcem mať
dopodrobna všetko, rodinu pacientovu, jeho predchorobu, potom popis a
podrobné vyšetrenie jeho tela. Všímať si pľúc, srdca, brušných orgánov
ako internista, vyšetriť moč, podať podrobnú analýzu, či je v nej nie
cukor, bielkovina, žlčové farbivá, produkty lenivosti čriev, hniloby a
všetky ostatné údaje.

A, že to tak chcem mať, to nie je odo mňa zbytočný rozmar, ale priviedla
ma k tomuto náhľadu dlhoročná skúsenosť. Nekonať prácu polovičatú, byť
zo zásady dôkladným, až do najmenších mizivých podrobností. Toto ešte
nikdy ani jedného lekára nezruinovalo, ale koľko a koľko ráz musel už
lekár draho platiť za svoju nedbalosť a povrchnosť. Choďte sa podívať na
chirurgiu. Majú tam pacienta so zhubnou žltačkou. Leží tam už dva týždne
a nebude z neho nič. Dostal sa ta s nejakou nepatrnou maličkosťou, mali
mu čosi rezať na nohe, no medzitým vysvitlo, že má i lues. Ktorýsi
ochotný doktorík hneď s radosťou mu chcel pomáhať a prečítajúc si z
knihy príslušnú kapitolu, premúdre začal mu súkať salvarzanové injekcie.
Po piatej injekcii pacient naraz dostal žltačku, a tá ho zanesie až do
hrobu. Doktorík, pravda, dával mu veľké dávky salvarzánu, moč mu vôbec
nevyšetroval a tak nevedel, že ten človek je chorý a že pri jeho
pečeňovej chorobe salvarzan znamená istú otravu a smrť.

No, vzali by ste si na dušu smrť človeka, robotníka, otca piatich malých
detí, len preto, lebo sa vám nechce paprať vyšetrovaním žlčových farbív
v moci?

Zurianovi prebehol mráz po tele.

-- Nie, veru, -- priznal sa.

Takéto primárove reči vždy ho zelektrizovaly, bol nadšený, cítil v sebe
silu Samsona a chcelo sa mu vrhnúť sa na hordy nepriateľských
Filištínov-bacilov. Súc vnímavý na každý úprimný a dobre myslený popud,
v takýchto chvíľach jeho životná vôľa dostúpila vrcholu a hnala ho
ohromnou silou do práce.

Vzkriesila sa jeho ambícia. Hľa, prefíkaný Jašo prerástol montérovi cez
hlavu. Neuspokojil sa s vyrážkou na ruke a jeho uisťovaním, že mu ináče
nič nechybí. Pozoroval ho neustále a pri prvej príležitosti zachytil
príznaky choroby, ktoré lapaj montierisko, bohvie, z akých nesmyselných
príčin, zastieral.

Zašiel si na mužské oddelenie. Bola to Jašova ríša. Tu bol Jašo
plnomocným pánom a Zurian sem vôbec nechodil od tých čias, čo bol
zadelený na oddelenie ženské. Pacientov mužov vídal len pri spoločnej
poludňajšej vizite, keď všetci prešli: s primárom všetky oddelenia a keď
sa primárovi referovalo o stave chorých a o výsledkoch vykonanej práce.

Jašo ho tam nikdy nezval, nikdy mu tam nič neukazoval a Zurian, vidiac
jeho ututľanú žiarlivosť a odmietavú tvár, ani sa ta nikdy nežiadal.

V ten deň však dojala ho primárova reč a nemohol odolať pokúšaniu, aby
sa na Antoša nepodíval.

Náhle ta vstúpil v taký neobvyklý čas, o piatej odpoludnia, hneď sa
upieraly na neho skúmavé zraky osetrovateliek, Jašových poslušných
otrokýň. -- Koho tu hľadá pán doktor? -- spytovaly sa. -- Toho, hľa, --
ukázal Zurian na montéra. -- Chcem sa ho na niečo spýtať.

Cítil sa tam nepohodlne. Tu nemožno ani slova prehovoriť, lebo tie baby
všetko dychtivé počúvajú. Kariéra týchto sestár buduje sa z tých udaní a
vyšpehovaných zpráv, čo tu Jašovi denne podávajú.

-- Poďte so mnou, -- kývol Antošovi. Zaviedol ho hore do malého
laboratória. Po pár minútovom rozhovore čosi mu kmitlo hlavou. Kde sa
len tak, neočakávane, ohlásila gonorea, prečo by sa nemohlo tam hlásiť
aj niečo iného? Antoš síce príznakov nemal, ale pri voľných mravoch
tohoto krásavca, srdcožrúta pouličných dievok, nie je nič vylúčené.

Zuriana prepadla inšpirácia. Oho, cítim, tu ja niečo nájdem, niečo
senzačného. Primár sa bude diviť.

-- Vzali vám už krv?

-- Nie.

Trasúcou sa rukou prichystal hrubšiu injekčnú ihlu a zachytil pár
kubíkov krvi tohoto pekného vtáčka do sterilnej skúmavky.

-- No, choďte, s Bohom.

Sám pribehol do veľkého laboratória. Vedúci asistent, Mareš, mal ho rád.
Bol to veselý, tučný, lenivý chlapík, buclatej, dobráckej tvári, s
ohromnými čiernymi okuliarmi. Rád si vypil i zaspieval a Zuriana, ktorý
bol nevyčerpateľným prameňom utešených a vždy vybraných, málo známych
slovenských pesničiek, -- mal rád. Neraz si vyrevúvali spolu, vo dne i
večer, tak smutne i tak temperamentne, že to pohlo mŕtvolami v pitevní a
všetky baktérie prestaly sa množiť v termostate pri zvukoch ich melódií.

-- Vítaj, Karol, dobreže ideš, akože je to, tá čudná, tá ťažká, s tými
typickými detvianskymi, plačlivými tóninami:

*Hej, hory, hory, dve horičky zelené, dve horicky zelené,*

*Kto mi bude dnes navečer celovat*

*Moje líčka červené.*

Nikdy sa tomu nenaučím, taká je čudná a ťažká. Pritom vŕta mi hlavou deň
i noc. Musíš mi ju zaspievať, ináče ani do reči sa s tebou nepustím.

Zurian so skúmavkou v ruke spustil:

*Hej, príde Janík, moje srdce milené, moje srdce milené,*

*Ten mi bude dnes navečer celovat*

*Moje líčka červené.*

Mareš mu padol okolo krku od radosti.

-- Žiadej odo mňa, čo chceš. Už to viem, už to iste nezabudnem.

Mareš bol azda jediným v letenskej mestskej nemocnici, ktorý sa do vecí
druhého nestaral, neudával a neintrigoval. Vychádzal s každým veselo a
dobrácky, konal svoju povinnosť. Zurian ho mal tiež rád, iba to sa mu
nepáčilo, že mu nikdy nič poriadne nevyložil. Zurianovej vedychtivosti a
otázok z bakteorologie si málo všímal, po každej vete zahučal čosi a keď
začal svojím silným hlasom bučať, tu ho nemohlo vytrhnúť z melódie ani
hromobitie.

Nebola to však u neho žiarlivosť, iba dobrácka ľahostajnosť k veciam,
ktoré so dňa na deň s neveľkým záujmom vykonával.

-- Práve robím Wassermana. Zaradím to medzi ostatné a zajtra ráno môžeš
prísť pre výsledok.

A tak sa stalo, že Zuriana pri vizite na druhý deň dopoludnia skoro
rozhodila vnútorná pýcha, lebo krásavec Antoš bol na všetky skúšky plne
pozitívny. Mal lues ako dom, krížiky Wassermanove z chlapa len tak
trčaly.

Pri Antošovej posteli to zo Zuriana vybuchlo:

-- Pán primár, kde sa prihlasuje z ničoho nič gonorea, tam by mohol
mátať kdesi aj lues. Z pár slov, čo som s týmto mužom včera hovoril,
dalo by sa súdiť na niečo takého.

Jašov pohľad zamrazil v ňom dušu a zarazil mu slová. Zurian zaraz
pocítil, že spáchal ohromnú hlúposť.

Primár mrdol plecom: -- No, veď akiste sa urobila u neho aj krvná
skúška. Pán doktor, skúmali ste v tom smere? -- obrátil sa na Jaša.

-- Ja nie, -- cedil žič Jašo cez zuby, -- ale tu, hľa, pán doktor, --
ukázal na Zuriana, -- včera sa mal veľmi okolo pacienta. Na vlastnom
oddelení akiste už nemal čo robiť. Mojim sestrám veľmi imponoval svojou
pečlivosťou.

Zurian sa cítil prabiedne. Pravdaže, Jašo o všetkom vie.

-- No, veď hej, vec ma zaujímala, zaoberal som sa trošku s pacientom,
len tak na vlastnú zábavu a poučenie. Aj krv som mu dal vyšetriť. Je
úplne pozitívny.

-- Celkom správne, -- odvetil primár spokojne. -- Hneď zariaďte
antiluetické liečenie, pravda, po ešte dôkladnejším vyšetrení.

Jašo však cez vec len tak ľahko neprešiel. Zurian cítil v povetrí búrku.

V povetrí visely ťažké chmáry a odpoludnia o piatej hodine udrel hrom.
Zurian spisoval chorobopis dvoch nových pacientiek. Tie dve dievky len
nedávno, vari rok vykonávaly remeslo predajnej lásky, ale malý už
kompletne všetko, čo sa len v repertoáre ľudského tela, oddaného
nehygieneckému milovaniu, vyskytnúť môže.

Okrem dôkladnej gonorey a mäkkých vredov malý po tele pekné, rozmarné,
kvetnaté kresby druhotnej syfilidy. Tu bolo treba robiť lumbálnu
punkciu. Toto branie miechového moku a jeho vyšetrenie sa v takýchto
včasných štádiách nerobieva. Tu však, na oddelení primára Ditricha,
spravili ho vždy, už i vo včasných prípadoch. Primár totiž chystal
obšírne štúdia o miechovom moku v štádiách luesu a dokazoval, že neraz
už po roku, alebo i skorej môžu sa hlásiť u chorých miechové príznaky
včasného tabesu. K tomuto štúdiu potreboval údaje, preto bolo treba
skoro u každého pacienta vykonať punkciu, zmerať tlak moku manometrom a
mok čo najpodrobnejšie chemicky i biologicky vyšetriť.

Zurian dal vyvariť ihlu, umyl sa a pustil sa do zákroku. Robieval to už
dávno, presne podľa návodu primára, šikovne a vždy úspešne. Robieval to
vždy podľa dávneho zvyku vo veľkej sieni pred ostatnými pacientkami.
Tento zvyk nebol práve múdry. Pre dievky bolo to vždy hrúzostrašným
divadlom. Mohli to veru robiť inde, v laboratóriu, lebo dievky každú
novú už napred strašily: -- Počkaj, však príde i na teba. Budú ti robiť
lumbálnu punkciu. Pichnú ti do chrbtovej kosti hrubú ihlu a nechajú ti
vytiecť celú miechu. Počkaj, budeš vidieť všetky hviezdy na nebi. --
Tento hlúpy výklad zatriasol i najotupelejšími dievkami; bohvie, ako
bolo možné toľké časy pichať bez poruchy a bez revolúcie pred ostatnými.

Tieto dve nové vtáčatá prišly do prostriedku siene bledé, s trasúcimi
kolenami a umierajúc od strachu.

-- Pán doktor, čo budete s nami robiť? -- spytovala sa prvá plačlivým
hlasom.

-- Nič, len si sadnite. Maličkosť, prekonala to tu každá.

-- A je pravda, že nám vypustíte celú miechu?

-- Hej, aj celý mozog. Ani tak nestojí za mnoho. Sadnite si.

Dievka skôr padla, než sadla si na stoličku.

Zurian najodoval jej miesto pichnutia, nahmatal jamku medzi dvoma
obratiami a bez váhania pichol ihlu do kanála chrbtovej kosti. Robil to
mechanicky, s istotou stroja.

Vtom sa dvere rozletely a hromovým vpádom vrútil sa do siene Jašo.
Zurian pozrel bokom a videl, že je celkom bez seba. Tvár mal
rudo-fialovú, oči vypuklé, črty zdivočelé. Rútil sa rovno k Zurianovi.
Vidiac však, čo robí, pár krokov od neho sa zastavil.

Zurianovi sa ruka zachvela. Hej, ten chlap prišiel pre neho. Vedel
dobre, čo ho sem priviedlo, a vedomie vlastnej nešikovnej chyby, ktorá v
očiach tohoto človeka vyrástla iste v neslýchaný prečin a urážku, toto
vedomia ho pozbavilo sily. Ruky mu bezvládne klesly. Trasúcimi prstami
skúsil ešte raz ihlu zaviesť ďalej, až do kanála miechového, ale
nevládal. Tak sa namáhal asi minútu a nešlo to. Dievka už omdlievala,
všetky ostatné v sále všimly si, čo sa deje a boly vzrušené. Odznely
výkriky: -- Strašné, hrúza...

Zurian obrátil hlavu k Jašovi. Chcel ho prosiť, aby sa vzdialil. Nemôže
nič robiť, keď tak stojí nad ním. Vtom však už zaznel úsečný, brutálny
hlas:

-- A to vy vždy tak robíte?

Zurian nevládal vydať hlasu. Cítil nemožnosť situácie. Akoby pudom hnaný
vytrhol ihlu a zahodil na zem. Vstal a s tackajúcim krokom v hrobovom
tichu vyšiel zo siene. Cítil za sebou nenávistný pohľad Jašov.

Na čerstvom vzduchu sa trochu spamätal. Jeho bezmocná skleslosť obracala
sa v zúfalú zlobu.

-- Prečo to všetko? Prečo som musel začatú prácu hanobne prerušiť. Co
som to vlastne spravil, že sa to muselo tak stať? Tak tú dievku utrápiť
a pred celou sieňou stroskotať. Hej, prišiel sa mi odplatiť. Vmiešal som
sa do jeho svätyne, nevoľky ho zahanbil pred primárom a teraz mi to
vráti i s úrokmi. Ale, ako to, prečo to všetko, tie mrzké, neľudské
komédie, S rastúcim rozčúlením vracal sa do siene. Predo dvermi začul
strašlivý rev:

-- Hej, už som tu dávno nebol. Vypustil som vás z ruky. Už ma ani
nepoznávate, čo? Ja vás naučím disciplíne. Ja vám dám protesty. Ja vám
dokážem, že sú lekári aj iného spôsobu, než ten váš.

Hej, je jasné. Jaso dokončuje na nich lumbálnu punkciu. Začul vzlyknutie
utýranej dievky a nadávky Jašove.

Fuj, ten tam robí hotové jatky. Prevráti tam hore nohami všetko.
Ustraší, zdivočí celú spoločnosť, uštve sestry. To bude zajtra hlásení,
udávaní primárovi. -- Doktor Zurian je neschopný viesť oddelenie.
Prichytil som ho pri nemožnom, neodbornom, biednom fušerskom výkone,
ktorý sa mal nazvať lumbálnou punkciou. V mojej prítomnosti musel sa
vzdať svojich úbohých pokusov, ktoré som musel dokončiť ja. Jeho
nelekárske pokračovanie pobúrilo všetky ostatné pacientky až do
nervového šoku. A tento chlap sa opováži pchať sa v mojej neprítomnosti
na mužské oddelenie a vynachodiť tam pušný prach!

V Zurianovi pri tomto pomyslení rozhorčenosť dostúpila vrcholu. Fuj,
bedársky život, fuj, hnusné výplody zlomyseľnosťou zdeformovaných
mozgov!

Vyšiel si do malého laboratória, sadol si ku stolu a hlavu si nahol na
ruku.

Prásk do dverí; v okamžení vrazil ta Jašo.

Zurian vyskočil. Stáli si tvárou v tvár.

Nepovedali si ani slova. Len stáli tam; oči a tváre im hovorily dosť.

Na druhý deň po vizite zavolal primár Zuriana do svojej pracovne.

-- Včera odpoludnia na oddelení stály sa isté neprístojnosti. Viete o
nich?

-- Ano.

-- Malý byť znakom istej vašej nevôle, nechutí, či neschopnosti k ďalšej
práci?

-- Sotva, pán primár.

-- Ste tedy ochotný a schopný ďalej samostatne pracovať?

-- Myslím, áno, pán primár.

-- No, tak tedy choďte.

# NENÁVISŤ

Tento jesenný, mdlý večer bol plný pamiatky Medúzy. Zurian v svojom
žiali chodil po uliciach ako omámený. Nepočul hrkot premávky, nevidel
okoloidúcich, žiaľ mu vyplnil myseľ a nedal mu pokoja.

Kráčal hore zámockými schodmi a pod hradom sa zastavil. Oprel sa o múr
kamennej ohrady a díval sa dolu na rieku.

-- A čože si taký smutný, -- ozval sa za ním hlas dievky ulice.

Zurian sa ani neobzrel: -- Som smutný a zdrtený do prachu, -- odpovedal
akoby pre seba.

-- A prečo?

Zurian oprel si hlavu do dlane.

-- Vieš, dievča, bývavalo to neraz so mnou, že ma žena ľúbila. A ja som
ju nemal rád. Vidiac však jej oddanosť, nevedel som ju odmietnuť. Dal
som jej vždy niečo zo svojho milosrdenstva, čo ona mohla pokladať za
lásku. Neraz som premáhal svoj odpor, neraz som znásilňoval svoju kyslú
nechuť a pohladil ju, podíval sa na ňu láskyplne, potešoval ju, keď bola
smutná. Nikdy som sa neoddal svojej nechutí a bezohladnej krutosti.
Rozdával som almužnu, lebo som dúfal, že budem zato odmenený. Myslel
som, že dobré činiť v láske patrí práve tak do všeľudskej solidarity,
ako dať sa najesť hladnému a napiť smädnému. Ako to jemu dobre padne,
tak dobre padlo by i mne, až by ma stihol podobný osud.

Zmýlil som sa, dievča. V láske niet solidarity, milosrdenstva. Tu je
krutosť nie hriechom. Rozdrúzgať srdce, nádeje, otráviť niekomu život,
prosiaceho, zúfalého odmietnuť, odsotiť, vysmiať sa mu do tvári, to je
tu všetko dovolené. Hlúpy rozmar, náladovosť, klam a faloš.

Tak to robili i so mnou.

Bol som hlúpy, že som bol iný.

Prosiacemu pohľadu mal som sa vysmiať, túžobnému zraku povedať: -- Choď
odtiaľto, smilná potvora, diablova dcéra, ja nie som prostriedkom,
ukájateľom, tvojich nešľachetných pudov.

Keď sa niekto kochal vo mne a chcel si mnou osladiť život, nemal som to
chápať, ako tuhu zarmúteného po úteche, ale ako dotieravú bezočivosť
vilnej obludy, ktorá si chce mnou štekliť svoje roztúžené smysly.

A mal som ju odkopnúť s bezohľadnou iróniou, pýtať od nej vstupné i za
to, že sa na mňa smela vôbec podívať, že som jej povedal dve-tri vľúdne
slová. A nevyslúchnuť ju. Nechať ju v čertoch, ako nechali mňa. Razom,
bez príprav, nešetrne. Vidíš, dievča, preto som smutný.

Zmýlil som sa dievča. Myslel som si, že tu môže byť rovnocennosť, city
za city, úprimnosť za úprimnosť.

Zatiaľ je úprimnosť omyl a oddanosť hotové nešťastie.

Odhodiť svoju krásnu samotu, svoju pyšnú neodvislosť, zdržanlivú hrdosť,
zamilovať sa do ženy celou dušou. Celou svojou citlivou dušou, ktorá sa
tak ťažko poddá, tak dlho váha, hľadá, ale ak sa raz vzdala, tak vzdala
sa na milosť a nemilosť s bezpodmienečnou pokorou a krásnym pokáním.

A teraz ti do tej tvojej pokory kopnú, tvoje pokánie vyhodia na
smetisko.

Poddáš sa, pokoríš sa bezcitnej, cynickej ženskej bytnôsti, ktorej je
jedno, či drží na dlani kus tučného bravčového mäsa, ohryzanú kožku
jablka, alebo dušu muža. -- To prvé strávi, to druhé vyhodí oknom a to
tretie za ním, ani nezbadajúc rozdielu, že to bola pyšná, revoltujúca,
skrotená, citlivá duša intelektuála. -- Zmýlil som sa, dievča.

A vidíš, preto som smutný.

Zurian sa obrátil. Už tam nikto nestál. Motýľ noci uletel. Akiste sa
zľakol.

Zurian išiel ďalej. Motal sa úzkymi, špinavými uličkami starého mesta
pod hradom. Z neďalekej kasárne znel spev, z malých krčiem hulákame.
Okolo neho chodily dievky. Oslovovaly ho, volaly, vykrikovaly na neho.
Stiahol si klobúk do očú, aby ho nepoznaly. Mal z nich čudný dojem.
Ajhľa, moje dievčatá na slobode. Tak zato sa my tam s nimi moríme, aby
sa zasa potopily do toho mora špiny a kalu, z ktorého niet vyslobodenia.

Videl známe tváre. I tá sľúbila, že si zájde domov, na vidiek a bude
pracovať, a, hľa, čo ostalo z jej dobrých úmyslov! Hľa, tú Anicu
odniesla od nás matka vyliečenú, plakaly obe, sľubovaly si nový život a
je zasa tu. Ledva sa jej viem zbaviť, taká je dotieravá.

V celej štvrti, v celej ulici sotva bolo domu, kde by neboly bývalý
dievčatá. Rojily sa, ako z úľa. Opieraly sa o okná svojich izbičiek a
tak volaly, vykrikovaly na okoloidúcich.

Hľa, moje dievčatá na slobode. Bez dozoru, bez poriadku, bez disciplíny.
Oddané pijatyke, strašnému, nemožnému životu.

Díval sa na chlapcov, čo sa tam motali. Zastavovali sa s dievčatmi,
stávali pod oknami a zmizli za bránami.

A či tí nevedia, že sú to všetky nositeľky živých kultúr gonokokových a
iných? Či je im to jedno? Či už v tomto dave ženských a mužských nastalo
vyrovnanie? Majú to už všetci v takej či inej forme. Či je tu azda už
všeobecná syfilizácia a gonoroizácia, ktorá z týchto metál ľudstva už
urobila malichernú a celkom ľahostajne znášanú nádchu, alebo ešte ľahšiu
chorobu?

Díval sa do okien dievčat. Izbičky boly rafinovane, vkusne a vábivé
vľúdne zariadené. Samé ozdôbky, obrázky, figúrky, koberečky, posteľ,
diván, umývadlo, plyšové fotely.

Bol už pozdný večer. Zastavil sa v temnej uličke. Okno bolo trochu
vysoko, musel sa natiahnuť, aby.niečo videl. Okno zakrývala okrem toho i
tenká, priehľadná ružová záclona. Namáhal zrak, aby niečo rozoznal.

V izbe bol neporiadok. Rozhádzané všetko. Pred posteľou pri stene stál
chlap, obor surového, divého zovňajšku a oboma rukami držal k stene
pritisnutú ženskú. Jednou obrovskou dlaňou držal jej obe ruky nad hlavou
a druhou ju škrtil. Žena sa svíjala, ale on ju nepustil. Teraz sa jej
podarilo trochu obrátiť a Zurian sa zadíval do jej obličaja.

Dych sa mu zastavil. Krv prúdila mu k spánkom a búšila do mozgu. Zo
zúfalých, zápasom znetvorených čŕt tej ženy, zpod rozcuchaných vlasov,
nad obrovskou, škrtiacou dlaňou holomka dívala sa na neho Medúzina tvár,
jej ustrašené, zúfalé oči.

Zurian skamenel od hrôzy. Svaly mu vypovedaly službu. Zrak, ktorý najprv
hltal ten obraz, sa mu skalil. Všetko sa mu zatmelo. Chytil sa oboma
rukami steny, aby nespadol.

Potom ho prepadol šialený strach. Ani nevedel, čo robí, len sa dal na
útek. Bežal, rútil sa, kým len vládal. Pri kamennom múre sa zastavil.
Ďalej už nemohol.

Sadol si na zem a ťažko oddychoval. V hlave sa mu pomaly rozjasňovalo.
Videl tedy Medúzu. V tej strašnej diere v takejto situácii. Jej zúfalý
zrak díval sa nevedomky do jeho očú a jej tenké, štíhle telo sa svíjalo
pod škrtiacou rukou toho chlapa.

-- Ale je to možné, je to možné? Nie! -- Odháňal si od seba myšlienku,
ale tá sa odohnať nedala. Vracala sa neustále a vždy s väčšou
pravdepodobnosťou.

Tam mala byť moja Medúza. Ale prečo som tedy utiekol? Šialená tuha,
spojená s bezmocnou zlosťou uchvátila ho pre svoju nepríčetnú zbabelosť.

Och, neutiecť, neutiecť, ale zostať; privliecť si pred okno guľomet, tú
ženu ztadiaľ vyrvať, potom pospájať pásy nábojov do dĺžky troch
kilometrov, namieriť, spustiť závor, odklapnúť úderník, pritlačiť vzadu
spúšť, držať na ňom palec neustále a strieľať, strieľať, chrliť za
minútu päťstodvadsať projektilov do holomka, čoby sa roztrhal,
rozmliaždil na franforce a strieľať ďalej, zničiť ten pekelný brloh,
potom tie handry pozametať do hromady, nasypať do žiary oblúkovej
elektrickej pece a pri tritisíc stupňoch Celsiových ich roztopiť,
rozložiť na elektróny a vypustiť tú pliagu do svetového aetheru.

Pästí Zaťal a cítil v sebe ďrtívu silu gigantov.

Beda tomu, ak ho tam nájde!

Rýchle zpäť, kým je nie neskoro.

Rútil sa nazpäť ako bez rozumu, ale skoro zbadal, že beží bez cieľa,
lebo nemal o smere tej ulice a domu ani tušenia.

A takto uplynuly v trápnom, zúfalom hľadaní, v bezcieľnom sebamučení dve
hodiny.

Pobehal celú štvrť krížom-krážom bez výsledku. Nikde ani stopy po nej.

Jeho obrazotvornosť, do krajnosti vydráždená, horúčkovité pracovala.
Klial celému svetu vo svojej besnej bezmocnosti.

-- Biedny, všivavý svet, zakysnutý do svojej vlastnej hanobnej
impotencie, kde každá pliaga potrvá storočia, kým vymizne. Och, kde je
dravé, zdravé násilie, bič, bakuľa, korbáč, čo ťa naučí móresu? Co
miesto hnilobného živorenia razom pozmení ti tvárnosť, tú ostudnú, tú
degenerovanú, tú mŕtvolné ohyzdnú. Och, nežvatlať, nebľafať, netárať,
nekázať, nefrfľať hluchým ušiam, nepoučovať, neevolucionovať,
neopatrníčiť, nevzdychať, ale chytiť beštie za krk a triasť ich tak
mocne, biť ich nagajkou na zadok tak dlho, kým by Brahmin neobjal Páriu,
až by Mohamedán zožral slaninu, až sudca napľuje na trestný zákonník,
bohatá, noblesná manželka, meniaca milencov, ako košeľu, podá ruku
otrhanej, hladnej dievke na rohu ulice, ako mravne seberovnej,
bruchatým, spokojným, pivovým vlastencom tak dlho strkať rypák do
odpadkovej jamy hladujúcej, robotníckej periférie, až by uznali, že
nemôže byť každý vlastencom, šéfom kancelárie, podnikov a obchodov
sobrať dcéry, sestry a manželky a pred zrakom týchto hyen podrobiť ich
dva týždne denne tej túre, čo tí otrokári sústavne vynucujú na svojich
úbohých, hladných, poddaných, ženských zamestnancoch, všetky tie lživé,
do neba revúce biedy a bezprávie vykorisťovaných zamlčujúce, zapredané,
humbugárske, balamútiace plátky somlieť do jednej kaše a všetkých
rafinovaných, predajných žoldnierov-redaktorov živiť, pchať len týmito
pagáčmi, nečakať naivne a márne, kým zverské duše samy od seba skrotnú,
nečakať na gavalierstvo vrodených lakomcov, nedobýjať sa do chlpatých
sŕdc láskou...

Zurian bol vyvrátený zo seba, bol šialený. Rútil sa ulicami, nevidel,
nepočul, líca mu horely, klobúk kdesi stratil, vlasy mu vietor
rozcuchal.

Sestry sa prežehnaly, keď ho videly takto vchádzať do nemocnice.

A doma klesol do seba s vyčerpanou, dodrúzganou dušou, v ktorej
zaplakala trasúca sa, bledá nádej:

-- azda predsa, predsa tam nebola ona. --

# SANSCULOTTE MILUJE

Jediný tvor, s ktorým sa vše schádzal, bol kolega doktor Imro Gavora,
ináče Sansculotte. Chlapisko hodne obmedzenej inteligencie, ale majúce v
sebe veľa životnosti. Bol vždy veselý, vždy ružové naladený a vždy
zaľúbený.

Sansculottov život v letenskej nemocnici nebol závidenia hodný. Dal sa
zadeliť na očné oddelenie a na tomto odbore medicínskej vedy úplne
zakrpatel. O vnútornej medicíne nemal ani poňatia, lebo sa ňou nikdy
prakticky nezaoberal, k mikroskopu nevedel ani siahnuť, laboratórne
vyšetrovanie bolo mu španielskou dedinou. Ostal mu tedy jedine odbor,
ktorý si zvolil: očné lekárstvo. S patričnou pilnosťou, záujmom a
nadanosťou mohol sa vzdelať a vycvičiť aspoň tu, v tejto peknej, čistej
a salónnej vede. Lenže táto veda mu bola hrozne vzdialená práve preto,
lebo je salónna a čistá. Sansculotte a salón? Smiešne! Sansculotte a
čistota? Ani reči! Ešte tak do pitevne, na mäsiarsku, nečistú robotu,
azda do vodoliečby na masáž by sa bol Sansculotte hodil, len nie do
čistoty i jemnosti. Ani mu na oddelení nič do ruky nedávali. Konal vždy
len mechanickú robotu papagája. Určovať krátko-- alebo ďalekozrakým
okuliare, písať chorobopisy, dbať o chorých, aby si neuškodili,
preväzovať a tu i tam vypisovať vysvedčenia a listy, nakoľko to jeho
nemožný, primitívny rukopis dovoľoval. Operácia šedého zákalu,
vypaľovanie plazivého vredu rohovky či iné pekné a jemné výkony
operatívne, vyžadujúce istej ruky a báječnej precíznosti, boly pre
Sansculotta neprístupné. Smel sa na ne dívať a toto ho zasa skoro
omrzelo. Vše v ňom vzplanula tuha, mučila ho nemožnosť situácie, byť
očným lekárom a predsa nebyť, prosil o prácu vyššiu, ale stroskotal hneď
v počiatku. Hrubé zdravie tohoto chlapčiska, nemotorné, pobehajské
vystupovanie, ignorovanie najprimitívnejších pravidiel čistoty, ktorú mu
nijakým spôsobom nemohli vtlcť do hlavy, boly tak do očú bijúce, že mu
primár alebo starší sekundári po chvíľke vyrvali nástroj z ruky a úplne
znechutení poslali ho zemiaky okopávať, alebo v najlepšom prípade
preväzovať.

Takto za krátky čas vypadol z medicíny úplne. Čomu sa kedysi na skúšky
naučil, to už dávno zabudol a čomu sa naučil na očnom oddelení, to bolo
polovičaté, povrchné a na odborníka nedostatočné. Co ho udržovalo
predsa, že ho už dávno nevyrútili?

Jeho prirodzená veselosť, plazivá úslužnosť a najmä jeho smiech. Držal
službu za všetkých kolegov očného oddelenia. Pobehal im všetko. Pred
primárom sa klaňal až po zem.

Tento hrozný človek, primár, tlstý a hrubý tyran oddelenia, mal ho rád.
Nie akousi pravou, hladkajúcou, ale negatívnou láskou. Mal na kom
vylievať svoju zlosť, mal komu nadať pred pacientmi ako psovi, mal koho
vyhodiť zo siene, keď ho medzi operáciou nazlostili. Sansculotte to
všetko znášal s pokorou a poníženosťou mučeníka. Zdravú kôru jeho duše
nadávky a surovosť primára nemohly porušiť a ten bol rád, že mal
hromosvod, lebo vedel, že jeho sekatúry by nik neznášal.

Po veľmi krutých scénach, keď oddelenie sa len tak triaslo tyranovým
revom a všetkých sa chytal nervový šok, keď Sansculotta vybraným
spôsobom ztýral, prehnal a vyhodil z oddelenia, zavolal si ho k sebe.

-- Dnes ste dobre asistovali, spokojný som s vami, -- bručal mu svojím
medvedím hlasom. -- Tu máte, -- a vstrčil mu do vrecka dvadsaťkorunku.
Takto prichádzal Sansculotte kedy-tedy i k vedľajšiemu zárobku, čo mu
však nik nezávidel, lebo platil zato svojou ľudskou dôstojnosťou. Preto
bol na oddelení nepostrádateľný pre primára a i pre kolegov, ktorí v ňom
mali odvodný kanál žlče bruchatého tyrana.

Pritom Sansculotte nestrácal úfnosť a humor. Videl sa stále na vrchole
medicínskej slávy a hodiny vedel vykladať o svojich najnovších pokrokoch
vedeckých, ktoré ostatní počúvali s úsmevom útrpnosti, lebo dobre
vedeli, že sú to primitívne výplody Sansculottovej jalovej fantázie.

Sansculottov smiech. Kapitola sama o sebe. Mal zastrený, kapúnsky hlas.
Keď po prestávke prehovoril, každý z prítomných odkašlal, lebo mal
dojem, akoby si mal brúsiť vlastné zahlienené hlasivky. A keď sa
zarehotal? Ten hrubý, neskrotný rehot najprv zarazil a urazil, trápne
pobúril. Neustával však, ba vzrastal vždy bujnejšie, primitívnejšie a
hlúpejšie. -- Sprostosť, -- usmiali sa ľudia, -- ako sa môže niekto tak
hrozne hlúpo smiať? A už sa museli smiať spolu, s pocitom zlosti, ale
vždy viacej a viacej. Potom pocit prešiel do ospravedlnenia, veď je to
hlúposť, smejem sa nad hlúposťou, nad ohromnou veľkou hlúposťou
Sansculottovou, že sa vie takto neodôvodnene rehotať. A škerila sa,
bľafala, štekala s ním celá spoločnosť, boky bolely, slzy tiekly, tváre
sa smršťovaly ku kŕčovitému úškľabku, ale nebola možnosť vytrhnúť sa,
zaraziť, lebo hysterickou mocou strhoval ich so sebou divý, kanibalský
rehot Sansculotta.

Ľudia sa najprv zlostili, cítili, že sú znásilnení, že sa váľajú pod
stolom v kŕčoch smiechu proti vlastnej vôli, potom však kapitulovali,
uznali si, že sú bezbranní a aby si tento zjav odôvodnili aspoň
čiastočne, vyhlasovali Sansculotta za hrozne komického, groteskného
huncúta, Augusta, a nemohol až takú hlúposť vybľafnúť, v ktorej by
neboli našli zárodok neodolateľného, primitívneho humoru. A rehotali sa,
sťa gorila na kolotoči.

Zurian a Sansculotte boli kedysi dobrí priatelia. Spolu vlastenčili a
hulákali v spolkovom živote, spasili študentstvo, zachraňovali vlasť a
boli oficiálnou nádejou národa.

Spolu chodili i na prednášky fakulty a to i s Eugenkom. Tí traja celý
deň sa rehotali. O Eugenkovi, aký bol vážny, nikto by nebol
predpokladal, s akým humorom vie hovoriť. Len tak kdesi-čosi poznamenal,
ale to pôsobilo tak kontrastne, že sa poslucháči mohli urehotať.

Sansculottov humor bol iný; pôsobil svojou primitívnosťou a prednesom.
Ľudia sa viacej rehotali jemu samému, než jeho vtipom.

Profesor bakteriologie vykladá, ako sa dokáže bacil tuberkulózy v
stolici. -- Pacienta musíme pripraviť, -- vraví za všeobecnej pozornosti
poslucháčov, -- aspoň týždeň nesmie jesť mäsa, nesmie jesť mliečnych
produktov, ani masla, aby sa z tých jedál nepriplietol nejaký podobný
mikrób do črevného obsahu a nepôsobil omyl. Ba nesmie ani vlastné
chrchle hltať.

-- A cudzie? -- zaznie posluchárňou Sansculottova naivná otázka.

Všeobecný rehot. Profesor však rozumie žartu a vážne odvetí:

-- No vám a vašim pacientom výnimočne dovolím aj cudzie chrchle hltať.

Na chémii zúfale pribehne Sansculotte k Eugenkovi. Drží v ruke skúmavku
B akousi špinavou, hnedozelenou šťavou a ponosuje sa: -- Pozri, Eugen,
mangánová slučenina so sírovodíkom má dávať srazeninu peknej, pleťovej
farby. Tak je to aj v knihe, ružovej, pleťovej farby, a pozri, aká to
hnusota mi vyšla.

Eugen sa díva, díva, hlavou si pokyvuje: -- No veď pleťová, ako pleťová.
Ty by si vždy chcel farbu nejakej peknej, ružovej, osemnásťročnej
krásavice. Teraz ti vyšla pleťová farba takej staršej vyslúžilej dievky
z ulice. Nuž, len sa uskromni, Sansculotte.

Na súdnej pitve leží obesenec so zatiahnutým povrazom na krku. Povraz si
pripravil sám z pletených, silných motúzov, a aby viac vydržal, nasmolil
si ho.

-- Po prednáške všetci poslucháči odrezali kúštik. Povraz lepil sa
smolou, nevedeli, kam si ho uložiť. Sansculotte starostlivé kýva hlavou.
Povraz obesenca má priniesť šťastie, ale čože s tou smolou? Budeme mať
aj šťastie aj smolu?

-- Je to veľmi jednoduché, -- radí mu Eugenko.

-- Šťastie a smola sa navzájom vyrovnávajú, paralyzujú. Nebudeme mať
tedy ani to, ani ono, iba ak nejakú tú paralýzu.

Sansculottov rehot bol pravým dobrodením na prednáškach profesora
chémie. Tento starý pán náramne si potrpel nato, aby sa jeho vtipom celá
posluchárňa rehotala. Tie jeho vtipy však boly práve také, ako jeho
chemické slúčeniny. Podľa základného zákona chémie slučovaly sa i
vznikaly vždy a večne v tých istých nezmeniteľných proporciách. Každá
prednáška, každá hodina mala svoju presne určenú porciu vtipov, ktoré
ošúchaly už nesčetné generácie, ktoré však starý podával vždy, ako
neodolateľné, skvelé svoje vynálezy. Každému už bolo nad nimi do plaču:
-- Cukor vyrábajú, pánovia, z rezňov repových a -- nie z viedenských.

-- He-he-he-ha-ha-ha, -- zaznel výbuch Sansculottovho zverského rehotu,
poslucháči museli štekať s ním, situácia bola zachránená. Starý spokojne
sa škľabil, a trel si ruky od radosti nad efektom.

-- Sviečky sa vyrábajú z nižších kyslín mastných a z parafínu a nie zo
sviečkovej na smetane, pánovia.

-- He-he-he-hô-hô-hô-hu-hu-hu, -- rafal Sansculotte, -- bravo, ohromné,
kolosálne, repetovať, -- reval, nohami dupotal a ostatní rafali spolu,
slzy roniac pritom od bezmocnej utrápenosti.

Takýmito vtipmi trápil svoch poslucháčov tento vyplznutý, starý kocúr s
hodiny na hodinu a tu bola prítomnosť Sansculottova a jeho rehot
záchranou, spasením, ktoré sa osvedčovalo i na skúškach u Starého,
nalaďujúc ho vždy na dobré rozmary.

Takýto bol Sansculotte vždy, už za čias študentských. So Zurianom mali
za sebou kus peknej spolupráce. On so svojou prakticnosťou a
životaschopnosťou bol dobrým vykonávateľom Zurianových myšlienok.
Múdreho slova Imro málo povedal, ale bol vďačnou pôdou a dosť vnímavým
na pokyny zvonku. V tých časoch Zurian držal jeho vrodenú skúposť a
ľahostajnosť k osudu druhého na uzde. V študentských časoch strhoval ho
so sebou k spoločnej práci v záujme celku.

Neskoršie však striasol so seba Zurianov vplyv a osamostatnil sa. Úplne
sa oddal svojmu vrodenému sebectvu. Dopomohla mu k tomu jeho láska.

Bola to akási veľmi múdra žena, o pár rokov staršia než Imro, typ
inteligentky-múdrlantky. Vtipná a rozhodne duchaplná, živá, praktická a
krajne hrabivá. Jej esprit však vždy niesol na sebe stopy akejsi
ženskej, mňaukavej, mazľavej, nepevnej, nechutnej, polosladkej,
poloslanej rozmliazganosti. Jej článočky, ktoré do novín písavala a
ktoré Sansculotte Zurianovi nadšene ukazoval, chutnaly ako nedovarená
fazuľová polievočka.

Písavala pamäti o svojej nebohej materi. Bolo to sladušké, detinskou
láskou kypiace ustaľovanie skutkov, aká bola nebohá dobrou gazdinou, ako
dbala na poriadok, bola sporivá, zúfala, keď jej sliepky niesly vajcia
do cudzieho kúrnika. Zlobila ju nezbednosť a krik cudzích detí a
najradšej si vždy poobede podriemkala. V prítomnosti driemala už svoj
večný sen, iba každú sobotu sa obrátila v hrobe, lebo vtedy prinášalo
České Slovo pamäti jej dcéry. Nežila už, nemohla ju praštiť cez prsty a
tak učená dcérka beztrestne obracala mŕtvych v hrobe a v živých žalúdok.
Bola však veľmi pilná, veľa čítavala, zaujímala sa o všetko a
obchodovala so všetkým možným. Bola členom päťatridsiatich výborov,
predsedníčkou sociálnych pečlivostí, spolku pre varenie plynom v
domácnosti a pre postavenie nocľahárne túlavým, pouličným psíkom bez
domova.

Ako sa tí dvaja dostali dohromady, tomu ťažko porozumieť. Asi sa zapáčil
tento zdravý, silný mládenec tomuto múdremu, starnúcemu dievčaťu. Bola
kyslá ako ugorky v octe, bola rada, že našla takého správneho chlapca, a
tomu zas všetka česť, že mal v sebe toľko zakrnelej náklonnosti k rozumu
a k duchu, že miesto buclatej Mariše vyvolil si toto nepekné, premúdre
dievča.

Tak žili spolu, ako dvaja chrčkovia v svojej podzemnej diere. Ona mu
dávala rozum do boja života. Bez jej rady bol tento mamľas úplne
bezmocný. Tvorili si spolu ohavný, nechutný, malý sväz proti celému
svetu. Ukazovali ľuďom len svoje tŕne ako jež, vždy hotový pichať a
hrýzť okoloidúceho. Vzor ideálneho manželstva.

Keď sa im zdal byť niekto užitočným, obklopili ho na jej pokyn a lepili
sa na neho, skoro ho udúšajúc sladkými, ale, pravda, veľa nekoštujúcimi
príznakmi svojho priateľstva. Na ostatných vrčali a štekali, ako
chamtivý buldog nad svojím koštiaľom.

Je to vzor väčšiny manželstvá, preto Zurian vždy s bolestným pocitom
kvitoval, keď sa dobrý priateľ, alebo cenný verejný pracovník oženil,
lebo bol pre ostatný svet stratený.

V prípade Sansculotta -- s ktorým bývalý srdečný pomer so Zurianom od
jej príchodu len živoril a umieral -- dievča svojím obchodujúcim
talentom pekne zarábalo a preto jej nebolo náhle, aby si ju Sansculotte
vzal. I tu bola len praktická, ako všade. I tam, že Sansculottovi
nedovolila, aby ju mal rád. O tom, pravda, nevedela, že ten ju podvádza
na každom kroku s kadejakou slúžkou. Azda to i tušila a len mlčky
schválila, lebo to bolo faktorom, podporujúcim jej obchodné kalkulácie,
ktorým všetko, i svoju lásku podriadila.

Sansculotte, chlapisko bez studu a charakteru, Zurianovi vždy o všetkom
presne referoval. Hoci ho to otravovalo, i proti svojmu protestu musel
byť vždy informovaný, ktorá slúžka kde sa poddala prevahe osobného kúzla
Sansculottovho.

-- A máš ju naozaj rád? A môžeš ju takto klamať? Spolčiť sa s kadejakou
fľandrou, že sa ma potom vždy nastrašený musíš spytovať, čo a ako, keby
sa ti niečo prichytilo?

-- Ona pracuje, obchoduje, musím ju šetriť. Nesmiem jej rušiť pokoj a
prípadne ju priviesť do strašnej situácie následkov.

-- Tak potom aká je to láska?

-- Ona to tak chce. Ja ju mám rád. Ona je mojím rozumom. Bez nej som
nemožný. Až budem mať riadne živobytie, potom si ju vezmem. Dotiaľ len
nech gazduje. Odo mňa však nik nemôže žiadať, aby som bol zdržanlivý.
Však ona o tom nevie a je všetko v poriadku.

-- No, dobre, veď ja súhlasím.

Raz večer však Zurian nesúhlasil.

Už ho to akosi dopálilo.

Sansculotte bol obyčajne vždy bez peňazí. Z Vršovíc do Strešovíc išiel
vždy pešo, lebo nemal korunu dvadsať na tramway. V kaviarni objednal
fľašu sódovky, lebo bola o osemdesiat halierov lacnejšia, ako čierna
káva. O čokoláde a bonbónoch vedel len toľko, že sú akési fajnové,
pánske, prepychové lahôdky. Cigaretu fajčil na štyri razy. Špačky
zapaľoval znova a znova. A pri tom bol vždy veselý. Bol typom čínskeho
kuliho, odchovanca študentských internátov, zvyklého na kasárenský
život, vždy bez groši. Odtiaľ jeho meno: Sansculotte.

Neraz prišlo Zurianovi na um, že sa ho spýta, keď sa už tak náramne
milujete, keď už budete svoji a keď ona robí také veľké tisícové,
znamenité obchody, prečo trpí, aby si ako lekár chodil v starých
handrách, s deravým klobúkom, pešky, bez groša? Prečo ťa nepodporuje,
keď sám nemáš, a keď i tak bude všetko onedlho vaším spoločným majetkom?
Neverím, že by sa vec minula na tvojom rýdzom, rímskom charaktere,
radšej azda na jej neľudskom lakomstve. Posledná slúžka nenechá svojho
vojaka o hlade, nuž a ty tak?

Zurian sa však vždy zdržal miešať sa do vecí, do ktorých mu nič nebolo a
ktoré mu odhaľovaly len Sansculottovu nesmiernu klebetnosť a babskú
necharakternosť.

Raz večer však sa už zdržať nemohol.

V malom laboratóriu sedel pohrúžený do spomienok, keď naraz vrazí k nemu
Sansculotte a silou mocou zve ho do kaviarne.

-- Veď vieš, že nikam nechodím. Co by som tam hľadal?

-- Nie, musíš so mnou. Tak sa teším, že to musíme spolu osláviť.

-- Čomu sa tak tešíš?

-- Pozornosti mojej malej. Vieš, v poslednom týždni stál som už naozaj
biedne. A teraz dva dni som už skoro nič nejedol. Bol som veľmi bledý a
smutný a moja malá akiste musela niečo zbadať, lebo sa ma spytovala, či
nemám hlad a či mi azda groše chýbajú. A keď som sa od nej rozlúčil,
vonku na ulici siahnem si do vrecka a nájdem, hľa, toto. -- A ukazoval
mu ošúchanú desaťkorunu.

Zurian neveril svojim očiam.

-- Koľko ti vstrčila do vrecka?

-- Desať korún. Preto nič sa neboj, dnes ja platím. Ešte i na šachy nám
postačí. No, nie je to pekné od nej? No, nie je zlatá a pozorná?

Zurian díval sa na neho, či to myslí vážne. Hej, Sansculottova tvár
horela šťastím. Bol celkom nadšený.

Vidiac tú jeho prasačiu radosť, Zuriana uchvátila zlosť.

-- Ty, pôjdem s tebou. Ale niečo ti poviem.

Zašli si do „Illusie", kde ich hudba nerušila. Sadli si. Sansculotte
gavaliersky objednal čiernu kávu a potom džugol Karla do boka. -- Ty,
Karol, obráť sa do zadu a podívaj sa na tú krásavicu, čo tam sama sedí.
Počkaj, až zdvihne hlavu, večeria, zaoberá sa práve nejakou klbásou.
Ahá, už dopapkala. No, vidíš ju, však je zlatá. Juj, ale sa mi páči a
sedí tam sama. Počkaj, hneď ju privediem k nášmu stolu.

-- Imro, neblázni, ostaň, -- zdržoval ho Zurian, ale Sansculotte už
vstal a už si aj prisadol.

Hm, khm... začal.

Dievča sa podívalo na neho.

-- Ech, -- začal Sansculotte, -- čo sa na mňa tak udivene dívate? Či si
azda nesmiem sadnúť k vášmu stolu? Tak pozeráte na mňa zboku a shora,
ani kura na sopeľ.

-- Pane, dovoľte...

-- No, čo, -- čo sa mračíte na mňa, ako keby som vám bol otca zabil?
Keby som vás bol poznal kdesi na bale, ako úplne cudzí, nič by ste
neboli namietali. A tu v kaviarni škaredíte a otriasate sa, ani kocúr,
keď padne na pomyje. Ani moja mať nevidela dačo takého!

Dievča vstalo a odišlo od stolu a Sansculotte vrátil sa k Zurianovi. --
Ufňukaná osoba, nemám rád takéto okúňové mačky; človek ide na ňu vľúdne
a galantne a ona takto.

-- Kamarát, ty si sa naučil galantnosti na kopaniciach. Tu v Prahe s
takouto írečitou kvetomluvou ďaleko nezajdeš. Česi nerozumejú šťavnatým,
dobromyseľným výrazom a myslia si, že nadávaš, hoc ty len dvoríš.

-- No, dobre, Karol. Ty si mi však chcel niečo povedať, myslím, v
súvislosti s mojou malou a jej dnešnou pozornosťou.

-- Hej, poviem ti. Viem, že rád počúvaš. A tvoja radosť nad pozornosťou
tvojej malej vyvolala vo mne dnes večer množstvo spomienok.

Zurian nahnul si hlavu do dlaní. Spomínal si na Medúzu. Zmizla kaviareň,
zmizli ľudia, myseľ jeho sa vyplnila jej obrazom, myslel na ňu. Na tú
divnú, rozháranú, ztýranú mačku. Videl jej bledú tvár, jej planúce oči,
v ktorých horela nekonečná láska, oddanosť a odveké utrpenie milujúcej
ženy. V ušiach mu znel jej zvláštny, tlmený, váhavý hlas, hlas, ktorý v
disharmónii chrochtania nenásytnosti, pažravosti, v bľačaní, v chamtivom
meekaní žalúdkových a pôžitkárskych túžob samíc tohoto sveta znel, ako
nepravdepodobný odkaz astrálnych bytností. Tie oči, ten hlas sem
nepatrily, za nimi bolo cítiť zákon pominutia. Ten, kto takým hlasom
hovorí, nemá nohy do blata tejto zemegule, nemá chápadiel pre urvanie
koristi a pchanie do stravujúceho traktu. Ten nemá tu čo hľadať.

-- Hej, Sansculotte, žena, na ktorú ja myslím, nemá tu čo hľadať. Tá sa
narodila na utrpenie, na utrpenie vďačne prijaté. Mám na ume živý
príklad, Sansculotte, keď tvrdím, že sú na svete také ženy, pre ktoré
nebezpečenstvo, umučenie a zotročenie nie je zlom, ba je to ich
vytúženou, nevyhnutnou životnou cestou. Hej, sú také divné ženy a pre
nich dobré žrádielko, blahobyt, peniažky, lacná novinárska sláva,
kšeftovanie pri dobrom úžitku, vkladné knižky, bezstarostná budúcnosť,
desaťcentimetrová vrstva sadlová okolo pása, vlivné styky a fajnové
konjunktúry, Imriško, nemajú nijakého významu. A nechcú byť šetrené a je
pre nich slasť a hračkou umrieť pre milého, umrieť pre chvíľku, pre
nadzemský moment, ktorý sa im vyrovná živoreniu dvadsiatich rokov. Tým
vypaseným tučniakom, čo s vytreštenými očami fučia od nasýtenosti a
blahobytu, je to všetko strašné a nepochopiteľné a jednako títo ľudia sú
soľou života, nositeľmi krajšej budúcnosti, zelenou oázou v hnilobnej
púšti lakomstva a hrabivosti. Tí, čo životom opovrhujú, čo vedia žiť a
mrieť pre niekoho, sú jediným stĺpom, na ktorý sa kráľovstvo božie v
tomto hnusnom močiari potkanieho plemena opiera, a sú pre slušných a
dobrých jediným dôvodom nezabiť sa, ale napľuť na to svinstvo, čo sa tu
okolo robí, a žiť ďalej so sladkou, bledou nádejou, že azda príde raz
predsa len vek zlatý. Oni sú jediným dôvodom, že tú Sodomu nesmetie
ohnivý dážď, lebo Hospodin uzrie tu tých niekoľkých spravodlivých,
ktorých dobrotivosť vyváži zhovädilosť tých ostatných.

Nie, žena, ktorú ja teraz vidím, nebola zotročená. Kráčala cestou
nevysloviteľného šťastia, lenže to šťastie nikdy nepochopia potkani,
zvyklí na pôžitky brušká.

Sansculotte zbledol, pery sa mu triasly, ale opanoval sa.

-- Láska takejto ženy nemá nič spoločného s láskou „spravodlivých". Je
to len akýsi chorobný duševný stav, ktorého popudom je sexuálnosť, a
visí s chorobnou sugesciou na tom jedinom samcovi. Čože má táto pohlavná
odvislosť spoločného s láskou tých stĺpov kráľovstva nebeského, všetko
objímajúcou?

-- Nič, Imro, ---- odvetil Zurian, -- ale ešte vždy viac, ako láska
istej „malej" ani nie k ostatným cudzím ľuďom, ale k svojmu milému. Ten
kuli dva dni nejedol, chodí ako trhan, ošúchaný, stále bez groša, s
ružovou hlúposťou v hlave, -- nuž ona v svojej „milej a zlatej
pozornosti" vstrčí mu do vrecka ošúchanú desaťkorunku.

Sansculotte-kuli sa neurazil. Tento pojem on nemal v svojom slovníku.
Len mlčal. Na celej cestd domov sotva prehovorili. Ich pomer od toho
večera úplne vychladol. Sansculotte sa nijako nezmenil, šetril svoju
malú i naďalej a toto šetrenie bolo vlastne potom už jediným pojítkom
medzi ním a Zurianom. Po svojich nekalých dobrodružstvách neraz pribehol
k Zurianovi a žiadal na ňom profylaktické zákroky, aby zabránil
prípadným následkom svojich nehygienických a málo spoľahlivých pomerov.
Dobrý duch gaunerov prial mu, lebo skákal s tretieho poschodia a ani sa
len neskaličil. Nie, Sansculottovi sa nikdy nič nestalo.

# V POCHYBNOSTIACH

Takto nažíval doktor Zurian v opojení práce. Oddal sa jej plnou dušou.
Pracoval od rána do večera s nákazlivým materiálom, kúpal sa v hnise,
krvi, sekréte, extréte, kale, zármutku a žiali svojich chorých. Zabudol
sa smiať, neznal už veselosti, radosti, ani žravého bôľu. Do mesta
nechodil celé mesiace, hudby nepočul, divadla, maľby, sochy nevidel,
románu, básne neprečítal. Všetky jeho city sa sústrediľy v mučivej tuhe,
len ďalej, ďalej, ďalej, len vnikať do ríše záhad, ktoré ho obklopujú,
vpliesť sa do diela Stvoriteľa a korigovať jeho omyly. Hej, je tu teraz
medzi dievkami, sú tu zverské, neľudské bytnosti, pre ktoré nemá len
slova opovrženia a komisného výkriku zlosti a rozkazu. Je to však
prechodný stav. Večne medzi nimi nebude. Z tohoto kalu, v ktorom sa tu
priamo kúpe, z tej nenávistnej, nízkej atmosféry vyrastá nádherná ruža
jeho veľkej lásky k lepšej časti, naozaj trpiacej časti ľudstva.

Celé noci presedel nad primárovou knižnicou a nad mikroskopom. A čím
ďalej, tým viacej otváral sa mu svet nový, svet zázračný: Atómy Boha.
Tie drobné, neviditeľné bytnosti, v ktorých však tam žije iskierka Jeho
nesmrteľnej podstaty, iskierka večnosti, nikdy nehynúceho života.

Je pero schopné opísať tie chvíle nadzemskej, triumfujúcej opojenosti,
ktoré ho uchvátily pri pohlade do zamatového čierneho poľa mikroskopu?
Uprostred tam je Ona, tu je vidieť jasne. Žije, ohýba sa ako chvejúca sa
struna, vrtí sa okolo svojej osi, mrská sebou ako bič, derie sa ku predu
ako vrták, hej, žije, je to živý tvor, ona, tá strašlivá, tá obávaná:
Spirochaeta pallida. Tu ju má pred sebou, svieti v tej zamatovanej
čiernej noci ako biela špirála, je plná chtivosti života, je zúrivá a
priebojná, hľadá si pôdu, ale nemá jej a pod ostrou žiarou malej
oblúkovej lampy na sklíčku podložnom v roztoku kuchynskej soli pomaly,
pomaličky odumiera.

Mučivá tuha, viac a viac vedieť, trápila ho a zdržala po toľkých nociach
pred mikroskopom.

Nič ho nevedelo vyrušiť, čo bolo vonku; mesto, hluk, cenganie elektrík,
divá honba hladných červíkov, mrzká ich snaha udržovať svoje biedne,
zbytočné plemä, to všetko sa mu zdalo smiešnym a nemožným. Tu je pravý
cieľ života: zmierňovať bolesť, rozptyľovať smútok, liečiť, ozdravovať,
bojovať proti naštvaným Atómom Boha.

Miloval svoje povolanie, so dňa na deň sa v ňom cítil mocnejším a vedel,
že bude dobrým lekárom. Túžil po príležitosti, oddať sa svojmu programu,
práci lásky a porozumenia v prospech nešťastných, ktorí to naozaj
zasluhujú, ktorí ho vyhľadajú z núdze, so slzami bolesti i nádeje v
očiach, ktorých netreba k lekárovi privážať zeleným automobilom policie.

Vše ho zabolelo srdce. Jarný vánok priniesol mu do pracovne zo záhrady
nemocnice vôňu orgovánu. A tu nad biedou týchto tvorov, nad nariekaním
svedených slúžiek, zle pochodených cudzoložníc, nad pochybnou i zrejmou
nákazou tejto hávedi, nad týmito špinavými tragédiami, tam žiarila na
obzore jeho pamiatky jasná hviezda jeho prvej a poslednej lásky,
nedotknutý čistý obraz jeho stratenej Medúzy. Jej náhly príchod do jeho
života a náhle zmiznutie.

Iný sa zatým otrávi, zastrelí, alebo oddá sa pitiu, alebo morfiu. Doktor
Zurian sa utopil do práce.

Nevedel na Ňu zabudnúť. Pri počutí toľkých nízkostí radostne ozývalo sa
mu v duši: ako vysoko stála nad týmto. Stupeň krásy a dokonalosti meral
podľa približovania k jej pamiatke.

Medzitým ho navštívila Lojzka. S radosťou prijal od nej zprávu, že tá
žena, ktorú vtedy večer cez okno zazrel, nebola Medúza. Bola to dievka,
ktorú Lojzka znala. K Zurianovej radosti však sa zaraz pripojil žiaľ:
kdeže je tedy, kde ju hľadať? Ba či žije ešte?

Blížilo sa výročie dňa, keď ju naposledy videl. Zurian váhal, či má pred
Lojzkou o Medúze hovoriť. Lojzka by ho iste potešovala, snažila by sa mu
obraz Medúzin zastierať, znehodnotiť. Nie, radšej nie. Ten obraz musí
žiariť čistotou, toho sa nik nesmie dotknúť.

Hovoril Lojzke o svojich pochybnostiach.

Pri všetkej svojej radosti z práce vyrastaly mu v duchu pochybnosti.
Akási nespokojnosť. -- Nie je to tak dobre, nie je ten boj proti atómom
zbojníkom taký, aký by mal byť. Zurian už neraz mal v úmysle poshovárať
sa o tom s primárom, ale vždy ho zdržal nenávistný pohľad Jašov, z
ktorého vrčal pes, žiarlivý buldog nad koštiaľom.

Gonokok, spirochaeta pallida a bacil mäkkého vredu sú krutou pliagou
ľudstva. Co nemá ani jedno zviera, to má človek. Strojovité, periodické,
prosté milovanie zvierat je čisté; láska človeka je znetvorená,
zohyzdená.

Doktor Zurian, v ten čas už dobrý znateľ všetkých fígľov venerologie,
ktoré len jestvovaly, pri všetkej svojej skúsenosti a dobrej, vždy
úspešnej metóde pracovnej, cítil sa viazaným a bezmocným.

-- Nie je to tak dobre, nepáči sa mi to.

Geniálny Ehrlich húževnatou prácou a Bohom danou obrovskou,
inšpiratívnou vynaliezavosťou skrotil hrozného, obávaného, zbojníka:
spirochaetu pallidu, pôvodcu syfilidy. Jeho vynález, preparát 606, či
dnes už prispôsobený a zlepšený „Salvarsan", je väčším darom pre
ľudstvo, než si tá úbohá, bláznivá, červičia cháska vôbec zasluhuje. A
Ehrlichovo meno márne hľadáš v dejinách. Tam je miesto len pre
Napoleonov a podobných „velikánov".

Pri dnešnom výbornom liečení lues upadá, kým gonorea drží sa a šíri v
miere neslýchanej.

V bezsenných nociach tisíc ráz ustaľoval si Zurian: -- Bedári sme,
komedianti, fušeri a pochábľovia. S chorobou, ktorá je v začiatkoch vždy
miestna a zdržuje sa len v prednej rúre močovej, hrať si týždne a
týždne. Žobrácky, úboho pchať si do tohoto krátkeho, malého územia celé
hektolitre liekov a čakať so zbožnou nádejou, kedy sa mu zachce ustúpiť.
Mávať vždy len sladkú úfnosť, azda sa zapálenie nerozšíri do zadu,
nezachváti mechúr a prívesné orgány pohlavné. Ak sa to stane, len
vyčkávať, čakať, čo z toho bude, kŕmiť chorého čajom, limonádičkami,
nemôcť zakročiť a energickým, ráznym zákrokom skrotiť tú pliagu.

Tu, v mestskej nemocnici, na oddelení prísneho, svedomitého primára
gonorea sa vždy vylieči. Pri nedbalosti a nevedomosti lekárov sa len
popraví. A predsa i tu, ako to dlho trvá, koľko námahy stojí, koľko
úžasnej pozornosti a práce.

Zurian cítil niekedy bezmocnú zúrivosť maniaka v svieracej kazajke.
Cítil, že je zatisnutý do koľají. Do koľají dobrých, vyšliapaných,
skúsenosťou celých generácií a pilných, lekárskych životov, ale videl,
že sa nemôže hnúť. Tie veci mu boly také blízke a známe, že nemal nad
nimi prehľadu. Strácal sa v nich bez vlastného rozmachu a energie.

Čosi mu chybelo. Nie tak si to predstavoval. Prevziať si rozžúvené formy
a potom umným spôsobom si ich celý život striedať a do úmoru
upotrebovať. On chcel niečo objaviť, nájsť nové cesty a nemohol. Mal
ruky sviazané, v hlave škatuľkovitý poriadok a v duši neodolateľný pocit
nedostatku.

Akože začať? Čo robiť? Takáto biedna, malicherná, miestna choroba a že
by sa nenašla možnosť na jej rýchle zdolanie? Vtedy, keď krutá,
generálna choroba, lues, sa s úspechom lieči, abortívne za pár mesiacov
v koreňoch utláča? Keď choleru vykántrili, keď besnotu prekonala
Pasteurova božská genialita?

Že by sa so sprostou gonoreou, chorobou tak úžasne rozšírenou, muselo
paprať mesiace a mesiace?

Hej, musí sa nájsť spôsob, musí sa niečo spraviť.

Ale ako, ale ako?

Lojzka moja, chybuje mi náraz akýsi, silná pohnútka, čo by vzpružila
moju ambíciu, čo by vzkriesila moju vynaliezavosť, ktorú mi prevzaté,
trápne, zdĺhavé formulky zatískaly do koľají bezmocnej strojovitosti.

Ja -- lekár -- bojovné klbko Atómov Boha, najsilnejšia jednotka v
odvekom boji živých, chcel by som zdolať zbojníkov Atómov útokom. Tých,
čo lásku ľudí hýzdia: gonokokov. Za dômyselnosťou týchto zbojníkov, s
akou sa v ľudskom tele uhniezdia a šíria, nemožno nevidieť, nahmatať
živého, krutého Boha.

Azda nakloním si jeho rozmar. Azda bude ku mne povoľný. Azda zazrie moje
trepotanie tu na zemi, azda ho to bude zaujímať. Dovolí mi, aby som sily
svoje rozvinul a s divou odhodlanosťou zaútočil.

Kedy-tedy zdá sa mi, že sa v hlave mojej rozvidňuje.

Hmlistejšie a chvíľami jasnejšie vynoruje sa mi myšlienka, že som od
tejto veci, o ktorej si namýšľam, že ju úplne ovládam, veľmi ďaleko. Tá
vec, táto choroba stojí mimo mojej duše, tej duše, ktorá cíti, nadchne
sa, rezignuje, plače i jasá. Priviesť ju bližšie, úplne blízko. Ziť a
umrieť s tou chorobou, byť jej otrokom i panovníkom. Hm... veru, bol som
dosiaľ od nej strašne ďaleko. Pozeral som na ňu so všedným súcitom i s
pilným, ale nezvrúcnelým záujmom svedomitého lekára. Zďaleka, vždy
zďaleka a nezáväzne.

Hej, chvíľami sa mi vyjasňuje a zdá sa mi, Lojzka moja, že sa blížim k
riešeniu.

# BOJOVNÍCI

Medicína je chorá. Trpí zlou, mrzkou chorobou, Z božskej, vznešenej
vedy, z pýchy kultúrneho vývoja zdegeneruje sa na úroveň davového
remesla. V rukách nepovolancov vždy umierala a v prítomnosti, keď štyri
univerzity chrlia zo seba materiál prebytočného dorastu, priamo hnije a
zapácha.

Na fakultách všade bolo známe heslo: „Wer inskribiert und nich krepiert,
der promoviert" -- kto sa dal zapísať a medzitým neskape, ten dosiahne
doktorátu skôr či neskôr určite. Nebolo takého nevedomca,
antitalentovaného poslucháča, ktorý by bol skúšky všetky neposkládal.
Prepadol z niečoho raz, dva razy, tretí raz ho prepustili. Ak už bol
naozaj veľmi hlúpy a nepripravený, tu profesor vybuchol. -- Už som vás
dva razy vyhodil a zasa mi sem chodíte s hanebnými vedomosťami? Co mám s
vami robiť? Zničiť vám budúcnosť? Či som ja kat? Aby ste ma do smrti
preklínali? Viete, čo znamená, keď vás i tretí raz vyhodím? Tak choďte s
Pánom Bohom, nech vás už tu viacej neuvidím. Ľutujem ten kraj, kde vy
budete lekárom. -- A prepustil ho. A to robil každý profesor. Na celých
štúdiách sotva kto si pamätal na prípad, že by boli niekoho z patričného
predmetu i tretí raz vyhodili. Nanajvýš ho trochu potrápili: nevyhodím
vás, hoci mohol by som tak spraviť s pokojným svedomím. Zapíšem vám, že
ste boli chorý, že vám prišlo zle a musel som skúšanie prerušiť. Tak, a
príďte znova za mesiac, ale lepšie pripravený.

Skúšky u niektorých profesorov boly priamo groteskné. Učenie sa nie
predmetom, ale „profesorovi a jeho koníčkom". Čím viacej ovládal
poslucháč tieto „koníčky", tým istejšie išiel na skúšku a pritom nemusel
mať ani len prečítané veľké, dôležité partie patričnej vedomosti. --
Ešte som bol vo dverách, ani si nesadol, už ma vyrútil. -- Pri prvej
otázke videl jasne, že ju neznám, ale nehnul sa, nedal mi inú, moril ma
pol hodiny i popravil na tej samej prekliatej otázke. Nuž, toto je
vyskúšanie? -- Nie, skúšky boly z väčšej časti fantastické, hazardné
podniky a nie vyskúšaním vedomostí. A tak poslucháča pár ráz vyhodili,
ale keď stačil trpezlivosťou, časom a rigoróznymi taxami, ľahko
„prepostil" kdekto všetkých profesorov, ktorí boli skoro všetci
milosrdní dobráci. Nik z nich nechcel byť katom, radšej púšťali katov na
obecenstvo. Pomysleli si: Vezmi ťa čert, čo sa tu mám s tebou toľké časy
trápiť. Choď, tu máš svoj diplom. Nanajvýš nebudeš univerzitným
profesorom. Zapadneš kdesi do špitála, kde primár a pár sekundárov budú
ti pozerať na prsty a tĺcť ti do hlavy aspoň tie na j primitívnejšie
lekárske vedomosti. Na to málokto myslel z pánov profesorov, že neraz
miesto vedomostí a talentu ozbrojila príroda človeka opovážliosťou a
potkaňou húževnatou životaschopnosťou. Práve tí, čo boli hanbou fakulty,
pokladajú za zbytočné ísť praktikovať do nemocnice.

Miesto vedomostí mali drzú papuľu, smelosť s diplomom ešte neuschlým ísť
hneď do praxi. Vyvesiť tabuľku so zvučným titulom, vyštvať starších
kolegov, byť nízkym a na všetko schopným, porušovať kolegialitu, dvoriť
pacientom, ohovárať ostatných lekárov a pri tom všetkom nerozoznať
zrejmý týfus od tuberkulózy.

Nemajúc o medicíne ani poňatia, títo lekári sú pravými anarchistmi. Tým
je všetko jasné. Tí smelo sa púšťajú do všetkého. Odbornej rady,
konzília oni nepotrebujú. -- Co to máte, gonoreu? Nič to, maličkosť.
Budete striekať hypermangánom, čo by ste išli do nemocnice, alebo k
odborníkovi? Veď to nič neni! Za pár dní vám to vyliečim, buďte celkom
pokojný. -- A keď ju za pár dní nevyliečil a nevyliečil ju vôbec, tak sa
tedy pán doktor mýlil. A mýliť sa, je vlastnosťou ľudskou.

A tak sa stály lekárske fakulty miesto ústavov, vychovávajúcich
spoľahlivý dorast, továrňami na prebytočný, zčasti biedny a bezcenný
materiál doktorský.

Noviny boly plné nesvedomitých inzerátov, kde jeden prehuláka druhého:
liečim svedomité, liečim podľa osvedčenej metódy, dlhoročný odborník,
liečim najnovšími injekciami, bez striekačky. Vykrikovali si po novinách
veci samozrejmé, ktoré sú povinnosťou, ktoré si spomínať netreba, len
aby upútali pozornosť laického publika. Kúpeľní lekári chodili
„propagovať", z domu do domu vyhľadávať svojich mestských kolegov,
nechávajúc u nich vizitku a prosbu, aby pacienta, ktorého pošlú do
kúpeľov, nepustili ta len tak nazdarboh, ale len a jedine na ich adresu.
Na nádražiach čakali omni-- a autobusy lekárov. Vyvolávači skoro násilím
chytali prichádzajúcich a viezli ich i cez protesty a námietky do víl a
sanatorií svojich poverencov-lekárov, od ktorých brali za každého
lapeného hosťa províziu. -- Tento dravý prúd chamtivosti strhoval a
unášal a tí kúpeľní lekári, ktorých žalúdok takéto spôsoby nestrávil,
vyšli na vnivoč, alebo iba ak živorili.

Stálym a prehnaným zneužívaním blamovali pred publikom väčšinu pomôcok
lekárskych, ináče dobrých a osvedčených. Obecenstvo s hrôzou a nedôverou
sa odvracalo od „horského slnka", svetloliečby, elektrizácie, masáží,
klby ohýbajúcich, telocvičných strojov, rôntgenu, injekčních kúr, lebo
zbadalo, že nesvedomití chamtivci, dobrodruhovia lekárskeho stavu
naťahujú tie veci na každého, pod všetkými možnými titulmi, len aby z
nich vydierali peniaze. Kvarcovali, elektrizovali, presviecovali,
masírovali, diatermizovali tam, kde toho vôbec alebo sotva bolo treba, a
obecenstvo s rastúcou skepsou prijímalo ponuky: -- No, trošku elektriky
nebude škodiť, treba tu rozhodne d'Arsonvalu, musíte sa podrobiť
niekoľkým injekciám, aby ste zosilneli a podobné. -- Stálo to hromadu
peňazí, pani Iksová to tiež dostala, pán Ypsilon tiež, nič to nepomohlo,
každý samá injekcia, samá elektrika, či aspoň „niečo" okrem normálnej
vizity. A tak sa stály u publika obávanými a nenávidenými ináče dobré a
užitočné pomôcky liečebné. V inzerátoch spomínané svetloliečby a
elektrizácie už netiahly, neimponovaly, ba vzbudzovaly odpor a posmech,
hoci v podstate mylne a nezaslúžene.

Mestá i dediny zaplavoval hladný, dychtivý dorast. Mladí bedári, menzami
a milodarmi vychovaní biednici, ktorí nič nemohli stratiť, len získať.
Tým bolo všade a všetko dobre. Co starí lekári odmietli, dúfajúc, že
odmietnutý úrad, či nemocenská pokladnica po čase polezie za nimi so
zlepšenými podmienkami, to mladí hladoši prijímali s radosťou. Len
tristo korún? I to je dobre! Lepšie, ako nič. A starší zaslúžilí lekári
s hrúzou pozerali na túto tatársku záplavu.

Prosili, upozorňovali, písali po novinách odborných i verejných,
pobádali mládež k opatrnosti, spomínavali svornosť, vyššiu etiku,
solidaritu; všetko bolo márne. Varovali: Dajte si, mladí, pozor! Rúcate
pôdu pod sebou. Nebuďte otrokmi, nepristupujte na hanobné, ponižujúce
podmienky rafinovaných, v kalných vodách dneška šikovne loviacich
úradov! Režete konár pod sebou, pomstí sa to vám samým. Zničíte nás
starších, i vlastnú budúcnosť. Buďte hrdí a zdržanliví, nepríjmite
všetko, lebo padnete v obeť prefíkaného vykorisťovania. Keď je to už raz
tak, že lekár nemôže svoje krásne povolanie vykonávať zadarmo a musí sám
žiť, keď už túto horkú pilulku musíme zhltnúť, nespúšťajme sa a nemožnou
konkurenciou sa navzájom neubíjajme.

No, márne bolo všetko. Mladý kuli pískal na etiku i svornosť. V bruchu
mu kručalo, chcel si už raz ukojiť svoj veľký apetít, menzovými,
mikroskopickými obiedkami rozdráždený žalúdok a preto ani sa neobzrúc,
hltal všetko, čo mu len prišlo do cesty.

Celé stavy, úradníci, remeselníci, robotníci, ba aj obchodníci a i
riaditelia závodov sa liečili na účet nemocenských pokladníc. Tie ústavy
na stá a stá svojich členov najali si jedného lekára, dávajúc mu za
liečenie celých davov istý mesačný plat, obyčajne smiešne nízky. Urobily
tým z lekára, ktorý inokedy za voľný honorár liečil s chuťou a
ctižiadosťou, unudený stroj, ktorý bol rád, keď videl pacienta za
dverami, lebo za pársto korún mesačných ešte i mordovať sa mu nechcelo.
A aby sa pán doktor nemohol veľmi rozhadzovať, postavili nad neho
kontrolné komisie, vymerali mu každý krok, mal viacej predpisov, ako
receptov a menej práv, než posledný kočiš-pacient, ktorý ho mohol honiť,
koľko chcel. Mohol ho obťažovať, nadávať mu a hrozit udaním a lekár, ak
nechcel mať nepríjemnosti, musel mlčať a vyhovovať. Tak sa stal z
pokladničného lekára stroj, ktorého nič nepohádalo, nevzpružovalo a tak
dostávaly davy miesto ozajstného, so záujmom robeného ošetrenia,
továrenské, šablonné výkony, ktoré boly len paródiami toho, čo sa nazýva
svedomitým liečením.

Stálou nadprodukciou štyroch univerzít a prílivom cudzincov, emigrantov,
majúcich rovnaké práva, bieda tohoto stavu stále len rástla. Jeho osud
spočíval v rukách politikov, ktorí ho riadili nie podľa skutočnej
potreby, ale podľa vlastných karieristických, či stranníckych záujmov.
Každá maličkosť, zmena, či nedaj Bože zlepšenie, stálo hromadu
rezolúcií, jajkania, deputácií, protestných schôdzok, verejných prejavov
a celú atramentovú vojnu. Kým veci politické, alebo záujmy mocných
jednotlivcov sa vykonaly z večera do rána, zatiaľ vec hodnoty večnej,
ako stavanie nemocníc, univerzitných budov, či zlepšenie pomerov
lekárskych, alebo úplne viazlo, alebo sa hnulo krokom slimačím.

Zuriana tie pomery naplnily beznádejou a odporom. Čítal a sledoval, ako
sa lekársky výkon spolicajtizuje, ako rastie kopa predpisov, ako sa
stáva lekár v službách ústavov viac a viac úradníkom, ktorý nemá ani
slova vlastného, lebo každé hnutie sprevádza hromada zakazujúcich,
nariaďujúcich a upravujúcich predpisov.

Oživnul jeho sen o cudzích svetoch. O opustených čiastkach zemegule, kde
niet vôbec lekárov. Hej, tam, v pásme tropickom, vo vlasti horúčosti,
malárie, fram-boezie, jedovatých hadov, malomocenstva, tam ešte je
miesto. Tam môže byť ešte lekár tým, čím má byť: milovaným, váženým a
hľadaným. Tam sa vzpruží jeho záujem. Nemajúc starosti o každodenný
chlebík, môže byť lekárom celou dušou. Liečiť s láskou1, s chuťou a
vedeckou ctižiadosťou, čistou a neskalenou strachom od necharakternej
konkurencie. Predstavil sa kdesi v černošskom Kongu. V tôni banánovníkov
na veľkej plantáží, uprostred nekonečných pralesov, v bielych, plátených
šatách, so žltosivými okuliarmi na očiach, ktoré chránia zrak pred
tropickým slnkom. Na hlave by mal bielu, ľahkú helmu, v baraku sprchu,
visiacu posteľ s organtínovým chránitkom proti komárom, krátku anglickú
fajku, hral by golf a domorodci i belosi by ho zbožňovali.

Len čím skorej preč odtiaľto, kým je vonku miesto a kým ľudská hlúposť
celú zemeguľu nepreľudnatí. Za päťdesiať rokov i tak nebude už miesta
nikde. Budú sa hmýriť rovnako v divom Kongu, ako na severnom póle. Budú
sa žrať, ako potkani.

Beda, tisíckrát beda našim úbohým potomkom. Narodia sa do sveta
preplneného potkaním davom, hladom, zbojstvom, núdzou a zášťou. Fuj,
fuj! Zurian si odpľul pri pomyslení. -- Sám nebudem zväčšovať biedu
sveta, umriem bez potomkov, -- pomyslel si so slabou útechou vlastného
svedomia.

Nebol však predbežne v Kongu, bol tu vo veľkom meste, cynickom,
nevšímavom, v mestskej nemocnici, medzi zášťou a závisťou kolegov,
navzájom sa žerúcich a rýpajúcich.

A keďže sa mu chcelo jednako len utekať do iného sveta, keďže ho
ubiedenosť tohoto stavu predsa len bolela, uchyľoval sa vše načerpať si
útechy do lekárskej minulosti.

Vyhľadával prednášky svojho starého profesora, ušľachtilého, vznešeného
učenca, ktorý prednášal na fakulte dejiny lekárstva. Chodieval na jeho
prednášky, ako kedysi za štúdií a vše ho vyhľadával i súkromne.

Po tomto poslednom rozhovore s Lojzkou, plný pochybností, svitajúcimi,
novými myšlienkami a nespokojnosťou v duši, vyhľadal svojho majstra
zasa.

Díval sa na jeho bledú tvár, šedivé vlasy i dlhú bradu, do jeho očú, z
ktorých ani staroba nevyničila žiaru nadchnutého učenca, klasického
vedátora, ktorý žije a mrie s bádaním najvznešenejšej vedy: medicíny.

A starý lekár, živý lexikón, dejinár lekárstva, hovoril teraz práve o
tom, po čom on túžil.

-- Vždy sa našli, v každej fáze vývoja našej vedy bojovníci, ktorí s ňou
žili i mreli, ktorým veda bola milšia, než vlastný život.

V starom i novom veku našli sa veľkí duchovia, ktorí neváhali položiť
život pre poznanie, aby potisli do predu vývoj ľudstva, aby mu
poslúžili. Nevážili si vlastného tela. Hodili ho za objekt vlastných
pokusov.

Za čiernej smrti v Peruggii v roku 1347-om, pri veľkom more, keď ľudia
mreli ako muchy, lekári nebáli sa pitvať mŕtvoly umrelých. Hľadali
príčinu smrti pri jasnom vedomí toho, že sami musia umrieť, lebo
ktokoľvek sa dostal s morom do styku, ten vždy musel sám zahynúť.
Nenašli v mŕtvolách nič, len mäsovité výrastky, hľuzy morové.
Bakteriologie neznali, o svete neviditeľných nepriateľov nevedeli,
mikroskop bol ešte hudbou nedohľadnej budúcnosti. Nemali ani skúseností
patologicko-anatomických. Tch úsilie bolo márne, ale ich hrdinstvo,
ktoré sa nebálo smrti, hľadajúc príčiny, je skvelým dokladom triumfu
skúmajúceho ducha nad biednym telom ľudským.

A tak i lekári najnovšieho veku podali príklad hrdinstva. Viedenský
lekár, docent Müller, zašiel si študovať mor do jeho vlasti, do Indie.
Pátral po prameni nákazy v Bombay. Kultúry morových bacilov priniesol si
so sebou do Viedne. Tu robil s nimi pokusy. Pri všetkej svojej
opatrnosti sa v laboratóriu svojom pri pokusoch s kultúrami morovými
nakazil. Infikovala sa i jeho ošetrovateľka. Müller bol nezachrániteľný.
Hneď ho museli izolovať. Uložili ho do zasklenej miestnosti. Nik sa od
tej chvíle k nemu nemohol priblížiť. Cez sklenú ohradu, tesne uzavrenú
prijímal posledné pomazanie a útechu. Vonku stáli jeho priatelia. Dlho
spočíval na nich zrak umierajúceho, ktorý od prvej chvíle svojej nákazy
vedel, že je stratený. Lúčil sa s nimi, lúčil sa i so svojou životnou
prácou a umieral i umrel tam pred zrakom svojich priateľov, ako muž, ako
bojovník ľudstva pre lepšiu budúcnosť.

A, hľa, i iné príšery ľudstva mali svojich drakobijcov. Veľkňaz hygieny,
mníchovský profesor Pettenkoffer, roku 1892 zachránil Hamburg od hroznej
epidémie týfovej, ktorá toto mesto stále morila.

Dokázal, že v časti mesta Hamburgu, v Altone nebýva týfus, lebo tam majú
vodu dobrú a nepijú infikovanú vodu rieky Labe. Zavedením kanalizácie,
odvádzaním odpadkov a privádzaním zdravej vody altonskej vodovodmi,
zbavil svoje mesto tejto hroznej pliagy, vyžadujúcej toľko obetí. Tento
muž v svojom 74. roku sa podrobil dôkazovým pokusom na vlastnom tele.
Hltal kultúry cholerových bacilov i iných, túto chorobu sprevádzajúcich
mikróbov. Neposlúchol rady svojich žiakov a konal podľa starej lekárskej
zásady: -- Fiat experimentum in corpore vili. Pozriem smrti pokojne do
očú a umriem ako vojak na poli cti. Neposlúchol. -- Gesundheit und Leben
sind allerdings sehr hohe irdische Güter, aber doch nicht die hoechsten
für den Menschen. Der Mensch, der hoeher stehen will, als das Tier, muss
bereit sein auch Leben und Gesundheit für hoehere, ideále Güter zu
opfern.

Ako sa otravovali v starom veku Ptolomajovci a Seleukovci, vynachodiaci
protijedy, tak konali na sebe pokusy moderní bádatelia výmeny látkovej.

Tam sú pokusy rastlinnými jedmi slávneho českého lekára Purkyneho.
Otravoval sa koreňom Ipecacuanhy a opísal klasicky príznaky dávenia. Aby
mohol študovať chemizmus žalúdku a získal šťavu žalúdočnú, prehltol
hubku na niť uviazanú a potom nasiaknutú opäť zo žalúdka vytiahol.

Žili lekári poctiví, ktorí za svoje presvedčenie vytrpeli mučeníctvo.
Tak trpel nevedomosťou a bezočivosťou Braunovou a Scanzoniho a ešte
toľkých nafúkaných ignorantov Semmelweiss, ktorý objasnil, že príčinou
úžasnej úmrtnosti rodičiek na pôrodníckych klinikách je nečisté
vyšetrovanie medikmi i lekármi, ktorí prichádzajúc od pitvaných mŕtvol,
prenášajú otravu na matky. Jedným z nemnohých, ktorí pochopili
Semmelweissa, bol Michaelis. Ten, keď prišiel na to, že príčinou
úmrtnosti svojich rodičiek, hoc aj nie uvedomelou, bol on sám, tak
úžasnul nad tým, že nemohol ďalej žiť s takouto ťarchou na svedomí i
spáchal samovraždu. Zatiaľ hlúposť jeho súčasníkov Semmelweissa chcela
zavrieť do blázinca, štvala a prenasledovala ho.

Lekár Hunter roku 1760 preočkoval si hnis z gonorey chorého do vlastnej
rúry močovej. Dostal však okrem gonorey ešte i syfilis a mäkký vred. Ten
chorý totiž okrem gonorey mal i tieto choroby. Takýto pokus privádzal
lekárov na omyl, že všetky pohlavné choroby sú vlastne koreňom chorobou
jednou, len rozličných príznakov. Veď, hľa, z hnisu chorého, z rúry
vytekajúceho, povstaly okrem gonorey i lues a mäkký vred. Tento omyl,
spôsobený náhodným, nešťastným pokusom, dlho moril vývoj chápania
pohlavných chorôb. Pokus sám Hunter odniesol ťažkou srdečnou vadou
luetickou, ktorá ho zabila, lebo v ten čas okrem rtuti iného lieku proti
luesu neznali.

Mýlnosť tejto unitárnej teórie dokázal pražský profesor Waller roku
1847. Preočkoval si z chorého hnis; pochádzajúci z mäkkého šankra.
Dostal na mieste i po bruchu rozsiahle a hojné vredy mäkké, avšak bez
príznakov syfilidy a gonorey. Vtedy sa dostalo nazieranie na pohlavné
choroby do správnych koľají. Závoj času však ešte vtedy skrýval pôvodcov
týchto chorôb. Geniálny Nisser objavil gonokoka až roku 1879. Schaudin
zazrel prvú spirochaetu r. 1906. Boly to pre ľudstvo veľké okamženia.
Odkrytie odvekých nepriateľov.

A Zurian spomínal si na bojovníkov, ktorých znal osobne. Vtedy roku 1925
za krátky čas vymrela celá stará generácia chirurgov. Dobre znal
všetkých. Klasicky prednášajúceho, energického Kukulu, starého,
dobrotivého Znojemského a Jedličku. Najmä tento tretí, profesor
Jedlička, sa mu v tejto chvíli vynoroval v pamäti.

Ako medik počúval jeho prednášky v podolskom sanatóriu. Videl tohoto
muža pred sebou, jeho ušľachtilú, poctivú tvár s dlhými fúzami, počul
jeho hlboký, príjemný mužný hlas, ktorý sa vkrádal do duše
poslucháčstva.

-- A prečože má pán profesor na svojej pravej ruke stále čiernu šatku?
Či má azda ruku poranenú? Veď takto ani operovať nemôže, -- spytoval sa
Zurian staršieho kolegu.

-- Veď ani neoperuje. Pravú ruku má celkom zničenú.

Lebo profesor Jedlička bol bojovníkom, ktorému ideál vznešenej vedy bol
milší, než zdravie vlastného krehkého tela.

Nedlho po objave rôntgenových X lúčov profesor fyziky na pražskej českej
fakulte, Strouhal, sostrojil Rumkorfov aparát a demonštroval zásadu
Röntgenovho žiarenia. Profesora Jedličku táto novota nesmierne zaujala,
sostavil si tiež Rumkorfa, prerušovač prúdu, a sám skúšal na
fosforeskujúcich štítoch presviecovanie.

Ako predmet, na ktorom skúšal ostrosť, jasnosť a presviecujúcu silu X
lúčov, slúžila mu vlastná, pravá ruka. Nesčíselne ráz sa presvedčoval,
ako sa zjavuje v hĺbke tkaní a svalstva cysta, hnis, krvný výron, cudzí
predmet a kontrolou týchto skúšok mu bola vlastná ruka. Podľa ostrosti
kontúrov vlastnej kostry, na fosforeskujúcom štíte posudzoval jakosť
aparátu, tvrdosť lúčov, a úžasnému žiareniu, pred ktorým sa dnes
röntgenologovia chránia olovenými komorami a hrubými gumovými zásterami
i rukavicami, on vystavoval vždy svoju zázračnú, šikovnú, toľko operácií
vykonávajúcu, toľko životov zachraňujúcu pravú ruku.

Lenže nie veľmi dlho. Lebo za čas sa objavily následky.

Prvému zrudnutiu pri röntgenovom popálení vtedy nepripisovali nijakého
významu. Nevedeli ešte, že je ono prvým poslom ďalších následkov. A tie
sa i dostavily. Poruchy kože, atrofia, strata nechtov, neurómky, nádorky
nervov, hrozne bolestivé, vredy, stále sa rozpadávajúce. Tento vredovitý
rozpad bol zlý, zlomyseľný, skoro rakovinnej povahy, tak že mu museli
brať článok za článkom. Tak mu odňali postupne prst za prstom. A život
jeho bol pritom znemožnený. Mal také hrozné bolesti, že sa nijakým
spôsobom nedaly utišovať. Nepomohlo morfium, nepomohlo nič a tak pri
toľkých rozpadávajúcich sa rakovinných vredoch a po toľkých operáciách
neostal mu na pravej ruke len posledný prst. Pritom však mal i ľavú ruku
napadnutú, popálenú. On, ktorý chystal knihu o operácii klbov a mal
veľkú hromadu materiálu vedeckého prichystaného, musel z kliniky preč a
musel prestať so svojimi pokusmi. Musel sháňať prax vonku, aby sa
uživil. Pri krutých bolestiach a každodenných starostiach mal ešte čas i
na činnosť ľudomilnú. Staral sa o mrzáčkov a jeho meno bolo požehnávané.
Udržoval svoju energiu silnou čiernou kávou. Nik s ním nevydržal v jeho
práceschopnosti, jedine jeho sekretárka. On, ktorý toľko trpel a
zápasil, podával „parere" pri habilitácii viedenského docenta
Holzknechta, neskoršej kapacity-röntgeneloga, na jeho vedeckú prácu,
podával posudok, či treba na tento odbor docenta.

Umrel 58-ročný. Zurianovi zvlhly oči pri spomienke na tohoto
ušľachtilého, veľkého bojovníka.

Veľmi mnoho prípadov hrdinného a sebaobetavého experimentovania
zaznamenáva bakteriologia. Po nesčíselných pokusoch na zvieratách koľko
ráz bol učenec sám prvý z ľudí, na ktorom svoj objav vyskúšal!

Takto infikoval sa objaviteľ bacila tuberkulózy, Koch, bacilom súchotín
hovädzieho dobytka a dokázal, že táto odruda sa na človeka nechytá.

Učenci Rickets, Prowazek a Weil umreli pri pokusoch so škvrnitým týfom
na túto strašnú chorobu. Ich meno a objav však budú žiť na veky, lebo
odhalili a odzbrojili hrozného nepriateľa.

Knorr, vynálezca očkovacej látky proti malleu, umrel touto pekelnou
infekčnou pliagou.

U nás umrel pri pokusoch s malleom zverolekár Brettner a mladý asistent
profesora Honla dr. Šolc.

Nedávno zosnulý docent Horák naštepil si do kože filtrát virulentných
tuberkulóznych bacilov, naštepenú časť kože dal vyrezať a skúmať,
predčasná smrť však mu nedovolila, aby svoje pokusy na vlastnom tele
dokončil. Umrel však chorobou inou, nie tuberkulózou.

Hej, veľké, nesmrteľné objavy lekárskych géniov v koľkých prípadoch sú
viazané k pokusom, ktoré konali pre ľudstvo na vlastnom tele. Pre
ľudstvo, ktoré o nich ani nevie, lebo mozog mu vyplňujú mená vojvodcov,
výročia krvavých, veľkých ruvaciek, kde človek vraždil človeka.

Vtedy odpoludnia dlho tam sedeli so starým profesorom. Medzi starými
ohromnými, kožou viazanými foliantmi i v záplave novej vedeckej
literatúry, v ktorej spočíva práca a boj toľkých generácií, toľkých
ušľachtilých lekárskych životov.

Z Celetnej ulice hrkotal život, zo Staromestského námestia zaznel zvon
Týnskeho kostola. Bol večer.

Zurianov zimničný zrak uprel sa do tmy starej knižnice.

Vedel už jasne, čo má robiť.

# BOJOVNÉ KLBKO

Prežiť svoj problém čo najintímnejšie. Srásť s ním dohromady, oddať sa
mu bezpodmienečne, bez malicherného strachu. Nebáť sa toho, čo bude,
myslieť len na vznešený cieľ: hodiť nepriateľovi do tvári rukavicu.
Zápasiť s ním zoči-voči priamo. Zavolať ho k sebe a zdolať ho vlastnými
prostriedkami.

Aký to bude veľkolepý zápas! Zurian cítil, že sa splnilo poslanie jeho
života. Aká to bude vzpruha pre jeho ochablú fantáziu, ktorá nevie
vybočiť z úzkych koľají vychodených chodníčkov.

Bude donútený myslieť na vec deň a noc. Jeho vynaliezavosť bude
vybičovaná na vrcholný stupeň ľudských možností.

Bude to boj s parazitom, iný, než dosiaľ. Zurian cítil, že zo
svedomitého úradníčka, vykonávateľa ťažkopádnych predpisov, stane sa
tvorivým pánom.

Cítil, ako ho ovieva vánok nesmrteľnosti. Hľa, teraz sa pustím do boja
so živými Atomami Boha a boj tento vynesie pre mňa triumf a zdrcujúcu
prevahu.

Zurian fatalicky veril vo vlastnú vynaliezavosť, ktorá ho v živote nikdy
neopustila a v najvážnejších situáciách bola mu vždy najbližšia.

V nočných chvíľach, preplnených iskrivou jasnosťou a vzplanúcou vôľou
životnou, cítil okolo seba duchov veľkých bojovníkov. Prihovárali sa k
nemu, pobádali ho, cítil stisk ich éterických rúk. Videl ich zrak,
upretý do nekonečnosti, vpájal sa do veľkého univerzálneho ducha
bojovných soskupení atómových. Cítil v duši svojej vyšší rozkaz:

-- Áno, choď, buď smelý, obeť tvoja bude čistá, ctižiadosť tvoja bude
úctyhodná. Nedbaj ty o luzu, nepočúvaj jej škreky, ktoré vývoj vždy len
hamovaly. Daj sa ty do radu čistých duchov, ktoré pre tú luzu žiU a
mreli, aby ju povzniesU, zušľachtili a pripravili jej krajší a vyšší
život.

Zurian cítil nad sebou železnú ruku, ktorá ho neodolateľnou silou nútila
konať podľa vnútorného hlasu, podľa hlasu vlastného svedomia a
vznešených príkladov.

Ešte raz sa obzrel okolo seba. Všetko, čo vo svete videl, ho len
odpudzovalo a hnalo, aby si vyžil život vnútorne. Vonku vo svete on
nemal čo hľadať. Sálala ztadiaľ zášť a nenávisť, boj bedárov o biedne
hodnoty.

Zajtra bude práve výročie toho večera, keď ju videl naposledy.

Hej, len keby bola Medúza pri ňom vytrvala. Bol by život iný. Ale takto
nemal smelosti ani sa obzrieť, tak drtive doUehaly mu na dušu samota a
smútok. Dobrotivé morfium, práca, mu už tiež dochádzala. Privykol už na
ňu. Bola už pre neho prislabým narkotikom. Potreboval niečo silnejšieho.
Žil bez lásky, bez smyslu, ťahal so dňa na deň hegavú káru nemotornej,
ťažkopádnej zvyklosti liečebnej, ktorá svojou nedokonalou, rozťahanou,
slimačou ťarbavosťou len znechucovala. Hej, neostáva nič iného: obetovať
sa pre vyšší cieľ, pre skvelú inšpiráciu: Prijať formu životnú, ktorá
núti rozmýšľať, konať so zvýšenou energiou. Objavovať, tvoriť.

Pomaly prechádzal záhradou nemocnice. Cestu si osvetľoval malou
elektrickou lampičkou. Za rohom obytnej budovy lekárskej ktosi mu padol
okolo krku. Oblapával ho a bozkával:

-- Ty, Karol, Karolko, báječná žena! Nemáš poňatia, niečo takého si
nevieš ani predstaviť. Ty, to bolo odpoludnie, aké prežívajú azda len
bohovia na Olympe.

Do nosa Zuriana udrela silná vôňa likérová. Striasol chlapíka. Bol to
Sansculotte. Ani ho nepustil k slovu.

-- Karolko, predstav si, herečka. Ale aká! Božská, okúzľujúca, ani
neviem, ako som sa k nej dostal. No, zázrak, hotový zázrak. Neviem síce,
či od nej niečo nedostanem, lebo pannou práve nebola, no, nič to. Veď tu
si ty, však už mi pomôžeš, však, Karolko zlatý?

Vrhol sa mu zasa okolo krku, ale Zurian sa uhol a odskočil. S odporom
nechal ho tam na rohu.

V ten večer však bol spitý celý svet. Aspoň v nemocnici. Bolo to v
sobotu večer a páni doktori mali svoj obvyklý karneval. Usporiadateľom
bol Dunčo. Karneval mávali v obytnej budove v pivnici, na tento cieľ
prispôsobenej. Z podzemného okienka znel tlmený rev a vrieskame huslí.
Starý pán vedel o veci, ale zažmúril oči. Bolo to pod zemou, hrubé múry
tlmily zvuk a neraz, uprostred zábavy, zjavil sa i on sám, pánboh
nemocnice, aby sa v úzadí na chvíľu pokochal v zábavke svojich doktorov.

Pred budovou srazil sa Zurian s nočným strážcom. O zlomkrky sa ponáhľal,
ťahajúc za sebou čaptavú ľavú nohu. -- Páni doktori ma poverili, aby
som, nuž ako obyčajne, veď viete, -- žmurkal veľavýznamne na Zuriana.

-- No, čože?

-- Aby som sohnal auto. Dvaja pôjdu hneď pre dievčatká, lebo je pánom
osamote otupno. Ujé, to bude pijatyka, to bude zábava!

Zurian zamyslene šiel ďalej. Jeho nikdy nezvali na karneval. Pred tými
orgiami každý v nemocnici zavieral oči. Usporiadali ich tí traja
najmocnejší. Starý pán vedel o veci, zúčastnili sa jej skoro všetci
lekári. Ani sestry nevzaly karneval na vedomie, hoci vedely, že sú to
bohapusté orgie s dievkami ulice. Inokedy malý oči až náramne otvorené,
no, pri zábavke pánov doktorov ich zavrely. Zurian šiel ďalej.

Nemyslel už na nich. Myseľ jeho zaoberala sa vecmi inými.

Mal plán hotový.

Nakaziť sa umele gonoreou. Touto úžasne rozšírenou chorobou, ktorú
prekoná skoro každý mužský a nemalá čiastka žien. Touto komisnou,
húževnatou pliagou, s ktorou väčšina lekárov i nemocníc je tam, kde bolo
ľudstvo pred tisíc rokmi. Liečia ju nazdarboh. A s ktorou sa i dobrý
lekár a svedomitá liečba musí paprať veľa týždňov i mesiacov, kým ju
vykynoží.

Nakaziť sa touto ordinárnou ľudovou chorobou, ktorá však má väčší význam
pre osud ľudstva, než najdlhšie a najkrvavejšie vojny svetových dejín.

Dostať sa s ňou do najužšieho styku a pustiť sa s ňou do boja vo
vlastnom tele.

Rozmýšľal o praktických možnostiach. V tom čase sa začala šíriť i medzi
širším davom lekárov liečba Besredkovými sérami. Náuka o miestnej
immunite tkaní sa stávala všeobecným majetkom lekárov a dobré výsledky
oprávňovaly k najlepším nádejam. Immunologia je vcelku už vedou staršou.
Na nej sa zakladá všeobecne známe očkovanie proti osýpkam, proti
cholere, týfu a podobným infekčným chorobám. Vstrieknutím umŕtvených,
tedy životaneschopných choroboplodných zárodkov i látok, primerane
zoslabených, pobádať telo, aby vyrábalo proti nim látky obranné, ktoré
potom bojachtivé kolujú v krvi a v prípade ozajstného ochorenia sú hneď
tam na obranu. Takto očkovaný človek je potom alebo úplne chránený,
alebo infekčná choroba na ňom vypuknuvšia prebehne oveľa ľahšie, lebo
telo má po ruke výdatnú pomoc v podobe obranných látok, už predom
vyrobených.

Vyprovokovať takéto obranné látky, ktoré sú na každú chorobu, na každý
mikrób iné a iné, je praktickým dielom vedy o immunite. Francúzsky
učenec Besredka zjemňoval túto vedu do tej miery, že vyrobil obranné
látky, ktoré vedia pôsobiť miestne, v práve napadnutom orgáne. Tedy
získavajúc jedy-toxiny mikróbov, spôsobujúcich hnisanie na koži,
prikladaním obkladov, týmito neškodnými, umŕtvenými jedmi namočených,
dal koži výbornú miestnu ochranu na zdolanie hnisavých chorôb a
choroboplodných zárodkov.

Zprávy o jeho pokusoch i o praktických skúsenostiach boly tie
najpriaznivejšie. Zhnisalé, furunklami rozožrané, veľké plochy kožné,
ako neraz mávajú ľudia na šiji, po jednom párhodinovom prikladaní
obkladu namočeného do Besredkovho antivíru, sa na druhý deň upokojily.
Hnisanie prestávalo, vredy sa vyčistily, zjazvovaly sa a celá, často
taká úporná pliaga hnisavá, ktorá niektorého človeka celý život trápi,
za pár dní sa utešene zahojila. A to v nesčíselných prípadoch a v tých
najrozličnejších miestach a formách.

Umŕtvením veľkého množstva mikróbov, z chorého pacienta umele
vypestovaných, získavame očkovaciu látku, ktorá ak sa vstriekne chorému
zpäť do tela, vydráždi ho na zvýšenú výrobu obranných látok, ktoré potom
úspešne napádajú ešte i živé mikróby pacientove, v jeho tele sa
skrývajúce.

Tu sa Zurian zamyslel.

Tak, ako sa úspešne liečia hnisavé afekcie kožné, prikladaním
Besredkovho antivíru, z hnisotvorných baktérií vyrobeného, prečo by sa
nemohlo práve tak vyliečiť, aspoň poriadne zahamovať hnisavé zapálenie
sliznice močovej rúry antivírom, vyrobeným z vlastných gonokokov
pacientových? Prikladaním obkladov s antivírom dodáva sa koži miestnej
obrany, prečo by sa tá istá obrana nemohla dodať i tej neveľkej, ľahko
prístupnej ploche slizničnej v rúre, v podobe vstrekovania gonokokového
antivíru? Pacient, ktorý cez toľké mesiace vystrieka množstvo litrov
všelijakých liekov, o ktorých účinku sa lekári dodnes hádajú, prečo by
nemohol priviesť v kontakt so svojou zapálenou rúrou liek špecifický,
čiže taký, ktorý sa na isté odzbrojenie živých ešte gonokokov, tak hodí,
ako kľúč do zámku. V tejto veci robily sa už pokusy, i Zurian o nich
čítal, ale tá vec ešte nebola riešená.

Tým lepšie, pomyslel si Zurian, ak je to ešte nejasné, tým viacej
možnosti samostatného chápania ostáva pre mňa.

Pri tomto pomyslení bol celkom nadšený. -- Túto dobrú, osvedčenú vec,
teóriu antivírovej liečby spojím si s voľnosťou experimentovania v tejto
nevyčerpanej otázke, spojím si s vlastným, do krajnosti vynaliezavosti
vybičovaným svojím duševným stavom a plnou silou sa vrhnem do práce.

Mám tu v nemocnici laboratórium. Asistent Mareš je síce lenivý a bez
chuti a iniciatívy, ináče však dobrý chlap a isteže nič nenamietne proti
mojim pokusom. Trošku tej látky na výrobu antivíru mi už len požičia,
alebo si ju zaopatrím sám, a termostatov má tam dosť. Pomáhať mi nemusí,
lebo sa v bakteriologii dosť dobre vyznám a ani by som pomoci neprijal.
Patričnú literatúru si ešte dôkladne preštudujem, potrebné látky si
pripravím, a pôjde to všetko, až radosť!

Zurian bol nadšený. Pred očima sa mu otváraly rozprávkové perspektívy.
Utešená, oddaná vedecká práca, ktorá ma reálny, zdravý podklad a má
najlepšie výhľady na úspech. Veľká chuť k práci, povzbudzovaná stálym
hrejivým pocitom ušľachtilosti tohoto počínania: byť, v najužšom slova
smysle byť oddaný tejto krásnej veci telom i dušou.

Hej, naštepiť si tú pliagu, vyčkať jej naj prudšie príznaky a pekne
šikovne si ju utláčať. Prerobiť jej jednoduchú, nekomplikovanú formu.
Vcelku to nebude nič hrozného. Bude môcť chodiť, konať svoju prácu.
Nikto nič nemusí spozorovať. Nanajvýš nemusí bežať, skákať, a športovať.
Bude sa šetriť.

Múdrou a umnou liečbou udrží si ju v normálnych hraniciach. Že je tu
riziko, to je pravda, ale čože po tom. To je i pri cestovaní vlakom i
pri plávaní v rieke, všade, celý život plný rizika. Je smelosť vôbec
narodiť sa na svet, ale čo teraz po tom!

Celá vec prebehne za šesť-osem týždňov. Po tomto čase bude si ju
spomínať s úsmevom.

Ale tých osem týždňov bude časom rozmachu, vzkriesenia jeho vlôh a
vynaliezavosti. Báječnou skúškou liečebných možností, potisnutím osudu
sveta napred o vážny, veľkolepý krok. Len pustiť fantáziu a schopnosti
na voľné krídla, len nijaké malomeštiacke škrupule.

Bude to krásny čas.

Veľkí bojovníci, odveká, spájaná solidarita vznešených životov, budete
na mňa hrdí! Mohutná rieka veľkolepých snáh, valiaca sa v koryte storočí
ľudskej kultúry k večnému, nekonečnému svetlu ideálu, prijmi do seba
potôčik mojej pokornej odhodlanosti!

# FIAT EXPERIMENTUM!

Umele sa nakaziť gonoreou. Čože je ľahšieho! Nákazlivého materiálu bolo
tu dosť. Stačil by nakaziť celé armády.

Hej, keby sa gonokok chytal zvierat. Tak akosi, ako sa dá nakaziť morča
tuberkulózou. Plebejský bacil tuberkulózy nie je taký prieberčivý. Aké
to požehnanie pre ľudstvo, že sú tie zvieratka vnímavé. Z ich biedneho
osudu, slúžiť za pokusný materiál, kynie istota a možnosť liečenia
chorých ľudí.

Gonokok sa však neudrží v nijakom zvierati. Márne sa vštepí do psa, do
kočky, do opice, nič sa im nestane. Necíti sa doma nikde, len v ľudskom
tele.

Typický parazit, využívajúci korunu tvorstva, človeka, za svoju výživnú
pôdu.

Dar pre človeka. Co nemá ani jedno zviera, to dostal, hľa, človek.

A preto i boj proti nemu musí sa dobojovať v tele ľudskom.

Nakaziť sa tedy.

Ale ako, ale ako?

Na možnosť prirodzenej nákazy pomýšľal Zurian s odporom. Nie, to by bolo
veľmi ordinárne a mravne nemožné. Bolo by to aj nepresné a nevedecké.
Stačí mi predbežne táto jedna pliaga. Nechcem si nachytať všetky tri a
pri takomto barbarskom pokuse niet nič ľahšieho.

Tak tedy ako?

Nuž pri ošetrovaní niektorého prudkého, dokázané nesmiešaného prípadu
odložiť si trocha z chorobného odmešku a hneď na mieste si ho naštepiť.

Nie, ani to sa mu nepáčilo.

-- Čože ma po cudzích, chorobných produktoch? Gonokokov chcem ja čistý
kmeň, nesmiešaného parazita, nie cudzí hnis. Ach, počkajmeže, čistý
kmeň! -- dostal myšlienku.

Prebehol na bakteriologiu k Marešovi.

-- Daj mi výživnú pôdu pre gonokokov.

Mareš bol práve po pitve; umýval si ruky.

-- Daj mi pokoj s gonokokmi. Radšej choď sa podívat do pitevne. Je tam
niekoľko obetí interného oddelenia i chirurgie. Zdá sa však, že na
internom vraždíte najviac. Ztadiaľ mám najviacej práce. No; neuraz sa,
ty nie, samozrejme. Veď ty si na vnútornom už dávno dobačoval a na
kožnom nemáte možnosť siahať ľuďom na život. Iba ak nejaká tá smrť
salvarzanová.

-- Nežvatľaj toľko a daj mi pôdu pre gonokoka.

-- A čo, vari už nemajú u vás čo žrať? Ešte ja im budem menáž dodávať.
Či vlastne načo to potrebuješ?

-- Ech, máme tam pochybný prípad. Primár i Jašo hádajú sa už týždeň, či
je vyliečený. No, ja ich predbehnem. Za štyriadvadsať hodín budem mať
istotu, lebo umelé vypestovanie to najlepšie dokáže a potom ohromím ich
svojou diagnózou.

-- Tak ťa hreje plameň vedychtivosti? No, len aby si nepohorel, ako
minule s tým Wassermanom. Ostatne pôdu ti hneď pripravím. Akú chceš a v
akej forme?

-- Ascítagarovú v Petriho miske.

-- No, dobre, a zatiaľ mi zaspievaj niečo pekného a nového.

Zurian ťažko opanovával svoju nervozitu.

-- Dobre, akú chceš a v akej forme?

-- Zbojnícku a hodne erotickú.

-- Dobre, tedy najprv zbojnícku:

*Frajerôcka moja, nepúštaj nikoho, nepúšťaj nikoho,*

*lebo ma zabijú, lebo ja dakoho, lebo ja dakoho.*

A teraz erotickú:

*Hej, hore na Polane volaco sa belie,*

*Frajerôcka moja kosielku mi perie.*

-- Pekné je to, ale málo erotické. Vlej ta viacej erotiky, ináče ti
neprilejem do pôdy ascitu a nenarastú ti gonokoci.

-- To ti je nie dosť erotické, keď dievča mládencovi košieľku perie? Tak
čo chceš vlastne, celé orgie, bachanálie? Hanbi sa, ak vieš, ty mrzkáň
škaredý. Tristo hromov do teba, tak tedy tu máš erotiku!

Zurian sa obzrel. Nik tam nebol. Zaspieval mu takú, že sa žiarovka
rozhojdala na plafóne a belasé lakmusové farbivo vo fľaši sčervenalo.

-- Tak si spokojný?

-- Ohromne. Tu máš pôdu.

-- Si starý nemravný brav. Aby ťa parom vzal i s tou tvojou erotikou, --
zamrmlal mu Zurian na rozlúčku.

Z dverí sa vrátil.

-- Mareško, ešte dačo. Asi za tri dni budem potrebovať ešte tri misky s
pôdou pre gonokokov. Aj väčšie množstvo, povedzme pol litra bouillonu.
Výlohy hradím sám. Chcem totiž robiť pokusy na vlastnú päsť. Spravíš mi
to, Mareško?

-- No, že si to ty a že si mi sľúbil nové pesničky, dobre.

Zurian si vzdychol.

Na dvore stretol sa s Lojzkou.

-- Kam sa ženieš, duša zlatá?

-- Do vás, práve do vás, doktorko maličký.

-- Som maličký, Lojzka, ale budem veľký. Boh ťa sem priviedol.
Prichádzaš ako na zavolanie. Dostala si našu výzvu na kontrolu, však?
Výborne, že si tu, potrebujem niečo od teba, Lojzinka zlatá.

-- Dušu si žiadaj, doktorko, celú ti dám, ak mám nejakú.

-- Máš, Lojzinka, máš, ale ja teraz potrebujem niečo iného. Len poď dnu.
Hneď si ťa prezriem. Neskoršie azda ti aj poviem, čo som od teba
potreboval. Lebo teraz ti to beriem, čo by si sama ani netušila. Áno,
vypožičiam si gonokokov od mojej zlatej Lojzky. Ona ich má večne a má
ich dosť. Nič sa jej nestane, keď od nej pár kúskov prevezmem.

Šikovnou rukou, opatrne odklopil vieko misky a naniesol ta dnu na povrch
pôdy obsah platinovej ihly. Sotva dýchal, aby zo vzduchu ta nenafúkal
nejakú cudziu háveď bakteriálnu. Rozotrel látku na povrch ascitagaru,
aby sa dostala všade.

Agar je žlto-barnavá, želatinovitá, priehľadná masa. Bývava dobrou pôdou
obyčajnejších baktérií, ktoré ju veľmi radi žerú a radi sa na nej
rozmnožujú. Gonokoku však agar nestačí. Žiada si aj niečo z ľudského
tela a býva to obyčajne sérum krvi, alebo ascites. Ascites je tekutina,
vypustená z brucha ľudí, trpiacich vodnatieľkou. Keď bakteriolog uvidí
chorého na vnútornom oddelení s takýmto, často ozrutným bruchom
vodnatým, radostne uteká k lekárovi patričného oddelenia a prosí ho: --
Len pre Boha, až to brušiško nabodneš, nevypúšťaj tú vodu len tak a
nevylej ju. Vypusť ju sterilné a zachyť v sterilnej nádobe pre mňa. Je
ona znamenitou pôdou pre moje baktérie. Nad chloroformom mi vydrží i pár
rokov. Môžem si uschovať do rezervy. -- Bakteriologovia sú na ascites
ako diví.

Takto si naočkoval Zurian Lojzkine parazity na pôdu, rozlúčil sa s ňou a
bežal nazpäť o zlomkrky do laboratória. -- Tak už to aj mám! Pôda je
naštepená.

Mareš prevzal misku a vložil ju do termostatu, skrinky elektrikou
kúrenej, so stálou teplotou ľudského tela, sedematridsať stupňov. Bolo
tam skriniek ešte viac, aj s teplotou vyššou, lebo niektoré bacily, ako
bacil detského, čierneho kašľa rastie len pri 46 stupňoch Celsiových.

Gonokok potrebuje teplotu ľudského tela. Pri vyššej teplote hynie, pri
nižšej len živorí, nemnoží sa a odumiera. Ale pri tejto teplote sa
zúrivé množí a tak z jedného osirelého gonokoka, zamazaného kamsi na
povrch pôdy, do rána s úžasným delením sa vyrastie miliardová, okom
viditeľná kolónia veľkosti špendlíkovej hlavičky. Je to biela, opálove
lesklá bodka, ostrých okrajov a je to čistá kultúra gonokokov, zaručene
čistá, veď povstala z jedného pôvodného gonokoka, ktorý sa však za deň
takto úžasne rozmnožil.

Mareš napísal na misku dátum a značku a vložil ju do skrinky. -- Príď
zajtra ráno o deviatej. Do tých čias ti spravím aj skúšku farbením, či
budú to naozaj gonokoci.

Zurian bol celý deň rozčúlený. Bol by pribehol do laboratória i desať
ráz, aby sa presvedčil, či už dačo rastie, len sa bál, aby sa nestal
nápadným. A tak strávil v nervóznej roztržitosti celý deň. Večer v
jedálni mu niečo prišlo na um. Bude dobre pôdu pripraviť.

-- Michal, -- riekol sluhovi. -- Poproste v mojom mene sestru v kuchyni,
aby mi posielala viacej zeleniny a menej mäsa.

Vzbudil všeobecný rozruch. -- Čože, čože, azda sa nechcete stať
vegetariánom? -- spytoval sa Dunčo.

-- Ale skoro.

-- Ba, nechajte ho, má iste gonoreu, -- poznamenal Pufi, -- uvidíte, ani
piva piť nebude.

Zurian zbledol, mrmlal čosi o skazenom žalúdku a potrebnosti diétnej
stravy zeleninovej, ale nútený jeho úsmev a výhovorky už nikoho
nezaujímaly. Počúvali všetci Dunča, ktorý im vykladal svoje najnovšie
ľúbostné dobrodružstvo.

Hej, lepšie to tak, pomyslel si Zurian, nech si len vtipkujú a rehocú v
mojej prítomnosti. Za pár dní naozaj budem potrebovať dietnú stravu a
takto si ju pripravím. Keby som bol z jedálne náhle vystal a dal si
posielať stravu do bytu, boli by bývali všetci zarazení a boli by
pátrali v kuchyni po príčine. Takto je im menej podozrivé.

V noci málo spal, ráno sa cítil trochu vyčerpaným. Presne o deviatej
prihlásil sa u Mareša.

-- Tak, čo je?

-- Vyhral si, priateľu. Sú to oni. Pozri sa.

Pridržal mu misku oproti svetlu. Žltkavý povrch ascitagaru, včera ešte
čistý a priehľadný, bol plný rozsypanými, bielymi, kruhovitými
kolónkami.

-- Krásne sú, čo?

-- Báječné.

-- A teraz pozri sa sem do mikroskopu. Máš tu obraz troch kolónií.
Ideálne čistá kultúra. Ha?

Zurian pozrel sa do mikroskopu. Ohromné množstvo červených, Gramovým
farbením odfarbených diplokokov. Dvojbodky typického tvaru kávového
zrnka.

Hej, sú to oni.

-- Mareško môj zlatý, dajže mi tú misku.

-- Ba, ešte čo, načo by ti bola. Co si chcel, to som ti spravil.
Presvedčil si sa, že sú to oni, na vlastné oči. Ak chceš, aj ti to dám
čierno na bielom, tomu už azda tvoj pán primár uverí. Ale dať ti pôdu s
kolóniami, kto to kedy počul?

-- Nefrfli toľko a daj mi tie zvieratká. Naučím ťa novej pesničke, veľmi
erotickej. Dobre?

-- No, dobre, tak si ich vezmi.

-- Ďakujem, ale ťa naučím až inokedy. Len mi nezabudni na tie pôdy a
bouillon, čo si mi sľúbil na pozajtre. Servus.

Zurian s miskou v ruke bežal na oddelenie. Len rýchle, rýchle, nech
kolónie nezachladnú. Vrazil do malého laboratória. Nik tam nebol. Zavrel
dvere za sebou na kľúč. -- Len rýchle, rýchle, kým sem niekto nevrazí.

S trasúcou sa rukou zapálil plyn. Vzal si platinovú ihlu v sklenenej
násadke a pridržal ju do plameňa. Platina sa rozžhavilá do bielej žiary.
Odtiahol ihlu s plameňa a chvíľku ju nechal chladnúť. Chvejúcou sa rukou
odklopil vieko misky. Druhou podoprel si prsty, aby sa nechvely a
namočil ihlu do jednej z okrúhlych, bielych kolónií. Soškrabal si s pôdy
celú kolóniu, opatrne vytiahol ihlu a naštepil sa.

Ťažko si oddýchol: -- Experimentum perfectum est.

Poruval som sa s parazitom. Pozval som si ho na zápas do vlastného tela.

Srdce mu vyplnil pocit pýchy a nadšenia.

Môj život má smysel. Nebudem žiť nadarmo. Budem bojovať so zbojníckymi
atomami Boha zoci-voči. Bude to boj víťazný.

Potisnem do predu osud ľudstva aspoň o jeden krôčik. Neodídem ztadialto,
nevychladnem nesmyselne, ako malá nepatrná iskierka lokomotívy,
cválajúcej do čiernej noci, nad chladnou oráčinou. Ale budem, sťa
žiarivý meteor, čo iskriacou dráhou svojou osvieti ľuďom cesty nevídané,
cesty krajšieho a lepšieho života na zemi.

Jeho pohľad padol na misku s kolónkami.

A čo tu s tými?

Vzal si Z police fľašu s kyslinou dusičnou.

Vytiahol sklenú zátku a nalial dymiacej, žravej kysliny do misky.

-- Miliardy útočných, divých zbojníkov, zhyňte!

Kyslina v momente spálila kolónie.

-- Takto chcem zničiť i vás, čo parazitujete v korune tvorstva.

Bedári, zbojníci, boj sa začína.

# CHORÝ LEKÁR

Nasledujúce dni minuly sa v neustálom napätí. Zurian očakával prvé
príznaky choroby. Na stole mal prichystanú hromadu hárkov papieru. Chcel
viesť o príznakoch choroby presný denník. Chcel opísať každý zjav, pocit
podrobne, svojráznym štýlom, ktorý by ho ešte i za desať rokov žive
pripamätoval na prestatú chorobu a na jej intímne, miznúce úkazy,
lekármi málo, alebo nepresné všimnuté.

Vedel, že prvé príznaky choroby sú veľmi dôležité. Keď si ich pacient
včasné rozpozná a pobeží o pomoc v takomto včasnom štádiu, skoro vždy sa
podarí chorobu utlačiť v koreňoch. Radikálnym spôsobom urobiť koniec
pliage za osem, desať dní, čo by ináče trvala týždne a mesiace.

Obyčajne prihlási sa prvý príznak na tretí deň ráno po infekcii. Zurian
rozčúlene sa skúšal, ale nevidel na sebe ani najmenšej odchýlky.

A takto sa presvedčoval každý deň i desať ráz, ale darmo. Na siedmy deň
sa stal už ozaj nervóznym. Už-už rezignoval, keď na druhý deň, čiže na
ôsmy deň ráno zbadal prvý príznak. Bolesti necítil, prvé stopy hnisania
sa však nepopierateľné dostavily.

Skoro vykríkol od radosti. Chvalabohu, konečne!

Urobil si preparát. Pečlive ho ofarbil a vložil pod mikroskop. Pohľad mu
udrel do nervov a rozbúšilo sa mu srdce. Od nárazu krvi sa mu v očiach
zatmelo, že minútu nič nevidel. Potom sa mu však vyjasnilo a v extáze
hltal známu, tisíc ráz videnú panorámu. Hej, typický obraz začínajúcej
gonorey. Bojovné bunky hnisavé, vyplňujúce celé zorné pole mikroskopu.
Veľké, veľajadernaté leukocyty, strážnici tela, ktoré sú všade tam, kde
je neporiadok, kde sa votrelo niečo cudzieho. Hej, zbojníci atómy už si
ich vyprovokovaly. Ale kdeže sú oni sami. Chcem vidieť gonokoka.
Prehľadal celý preparát, ale gonokoka nenašiel.

Nenašiel ani na druhý deň, ani v nasledujúce dni. Obraz bol stále
jednaký. Vždy a vždy len bojovné bunky hnisavé, ale bez nepriateľov.
Nebol to obraz s bunkami plnými parazitov, ktorých pohltily a ktorých
vynášajú.

Na štrnásty deň sa stal Zurian vážne netrpelivým. Po parazitoch ani
stopy, obraz, ako na začiatku, príznaky tie samé, bolesti nijaké,
hnisanie mierne.

Nemal čo zapísať do svojho denníka. -- Prepásol som si najdôležitejšie
chvíle tejto choroby. Očakával som prudké príznaky, kruté rezavé,
pálčivé bolesti, obrovské odmešovanie hnisu, celé telo žijúce v znamení
choroby, typický obraz mikroskopu, ohromné množstvo parazitov, stále a
stále pribúdajúce príznaky a zatiaľ nič. Miesto obvyklého priebehu
biedna limonáda, začiatok vleklý, netypický. -- Zurian vedel, že takéto
pomalé, ubiedené počiatky tejto choroby mávajú obyčajný veľmi zdĺhavý a
tvrdošijný priebeh. Hoja sa veľmi ťažko a rady prechádzajú do
chronického štádia.

Ťažko utláčal v sebe pocit sklamania. Nie, ten boj nie je taký, akým som
si ho predstavoval.

Od pätnásteho dňa začali sa objavovať gonokoci. Po jednom, roztratene a
nie v telách hnisavých buniek, ale mimo nich. Pri pohľade na nich Zurian
necítil nijaké vzrušenie. Skorej nechuť a ľútosť nad stratenými
príznakmi začiatku.

Tento neočakávaný, netypický začiatok ho poplietol. -- Nie biednu
mordovačku som chcel ja s chronickou, urputnou a ordinárnou pliagou, ale
svieži boj s najobvyklejšou formou tejto choroby, prudko a hladko
prebiehajúcou.

S miešanými pocitmi díval sa do mikroskopu. Chvíľami bol úplne
znechutený. Tak, čo teraz? Z tejto formy i z jej liečenia čo si
odnesiem? Aké poučenie? Pozornosť svoju aby som si teraz sústredil
jedine a hlavne na to, ako sa tej mizérie zbaviť.

Potom sa zasa oduševňoval. -- A, veď dobre takto. Veď ani nie vlastne
chorobu samotnú som potreboval, veď tej som videl i uvidím dosť, ale jej
psychologiu. Ten duševný stav, ktorý ona vo mne zrodí, pobádajúc ma
viacej a originálnejšie rozmýšľať. Potreboval som srásť s ňou, čo
najintímnejšie a veď tu to mám. Nič to, že sa sľubuje byť chronickou.
Aspoň budem mať viacej času na rozmýšľanie. Musím sa už začať liečiť.

Ešte v ten deň začal liečenie. Bol to dvadsiaty deň choroby. Za týždeň
gonokoci z obrazu mikroskopického vymizli. Ostaly len bojovné leukocyty.
Tie však zostaly a nechcely zmiznúť. A kým je veľa leukocytov, zatiaľ sú
gonokoci, lenže málo a ukrytí.

V štvrtom týždni choroby Zuriana začala trápiť myšlienka. -- Hľa, čas,
kedy sa gonorea najradšej komplikuje. Tretí -- štvrtý týždeň. Cez deň sa
nesčíselne ráz zastavil a skúmal, či necíti niečo mimoriadneho. Na každý
maličký nepríjemný pocit, alebo aj bez toho vyrážal mu na čele studený
pot: hľa, teraz mi začína prechádzať táto urputná pliaga do zadných
partií. Ešte to by mi chybelo.

Tento strach mu dušu úplne ovládal. O nejakom rozjímaní, vynaliezavosti
ani reči. Zúfale sa hrabal medzi prostriedkami, o ktorých myslel, že sa
hodia na liečenie vlastných ťažkostí. A tých bolo veľa a Zurian sa
krútil medzi nimi, ako zmätená ovca.

A pritom bol úplne sám. Sám bez pomoci, bez jediného pevného bodu opory,
zanechaný úplne na vlastnú rozháranosť.

Mali už na oddelení pacientov lekárov. O nich tvrdil vždy Jašo, že sú to
úbožiaci a liečenie lekárskej gonorey je najťažšou vecou. Lekár si ju
sám nikdy nevylieči, lebo stratí hlavu, nevie sa dívať na vlastnú
chorobu pokojným zrakom. Stále dúfa a stále rezignuje, stále sa chytá
niečoho nového, aby ea potom vrátil k veci opustenej. Stále sa klame.
Nahovorí si do mikroskopu veci, ktorých tam vôbec niet. Nad ružovým
zrniečkom lecythinového telieska, nevinnej vecičky, je schopný celý deň
presedávať v zúfalstve i v nádeji, či je to gonokok, či nie? Podobá sa
mu, aj nie, je ružové, kým gonokok býva temne purpurový, je to bodka, či
azda pre Boha dvojbodka? Je to tvaru kávového zrnka? Nie, veď je
rozhodne jedna polovica hranatá a väčšia, než druhá. A takto je vstave
rozumkovať nad vlastným preparátom celý deň, kým pri pacientovi na prvý
pohľad a určite ihneď rozozná, že je to nie gonokok, ale nevinné
zrniečko.

Urobí za deň i päť preparátov, kým pri pacientovi stačí mu jeden na
týždeň. Moč si skúša desať ráz. Nahovorí si, že je kalný, že i druhá
sklenka je kalná: istý znak, že choroba prechádza do zadu. Bože, už i
cíti, ako ho štípe, páli a reže!

-- Sú to úbožiaci, -- vravieval o nich Jašo, -- lekár sa nemá nikdy sám
liečiť.

Zurian si spomínal, ako to robil s nimi Jašo:

-- Dobre, pán kolega, -- vravieval im, -- prijmem vás do liečenia, ale
len pod jednou podmienkou. Keď sa mi na milosť a nemilosť úplne oddáte.
Viete, počuli ste, že na našom oddelení gonoreu vyliečime, nemusíte tedy
mať obavy a pochybnosti. Nedovolím vám však, aby ste sa o svoju chorobu
zaujímali, a aby ste sami robili kroky na vyliečenie. Nesmiete sa ma na
nič spýtať, neukážem vám nič, nepoviem vám, čo je s vami, ako stojíte,
len až na konci, až budete zdravý. Musíte tu tak žiť, ako úplný laik,
ako keby ste o medicíne nemali ani poňatia. Toto je mojou podmienkou.

A Jašo pri tejto prehnanosti mal nepopierateľné i veľa pravdy. Priviedla
ho k tejto metóde skúsenosť. Zurian sám bol svedkom neraz, ako vie
lekára lekár utrápiť.

-- Pán kolega, pri tomto nedávnom náleze ste zistili v preparáte zasa
gonokokov. Je to možné? Nemýlili ste sa? Mne sa zdá, že vôbec nie sú
tvaru typického. A ako ste ich sfarbili? Gramovou metódou? Prepáčte, to
je nie vždy spoľahlivé. Gramnegativita gonokoka je nevyriešenou otázkou.
Nedávno som čítal, že môžu byť aj grampozitívni. Čítali ste tiež o tom?
Nie? Ako je to možné. A prosím vás, nebolo by lepšie, keby som
vystrekoval nie tri razy, ale päť, alebo šesť ráz denne. Čítal som to
nedávno v novej, veľmi dobrej učebnici venerologie. A radia tam aj to,
aby som si liek vždy ohrial a teplý užíval. U vás to nerobia, ako je to
možné. Ci azda neviete o tom?

Takýto nešťastník stále skúma a číta. Preštuduje si kopu kníh a
časopisov. Všade nájde si niečo znamenitého, o čom súdi, že by mu veľmi
osožilo a nechápe, prečo mu to nepredpisujú. Každý deň sa mu zdá
večnosťou. Nechápe, prečo nie je ešte zdravý, iste ho neliečia dosť
svedomité, začína neveriť, potajomky i verejne skúša svojho lekára,
kritizuje každý jeho krok, vytýka mu ľahostajnosť, nevedomosť a nenávidí
ho.

Niet divu, že Jašo kládol za hlavnú podmienku liečenia svojim pacientom
lekárom úplnú ľahostajnosť k liečebným zákrokom.

Zurian spomínal si na tieto prípady s rastúcou hrúzou. Hej, toto je osud
chorého lekára. Zbadal to na sebe. Videl, ako sa stáva so dňa na deň
netrpelivejším. Každý deň mu objasňoval väčšmi a väčšmi nesmyselnosť a
ľahkomyseľnú nepripravenosť jeho počínania. Takto hlúpo skočiť do
niečoho! Takto sa vytrhnúť zo svetového poriadku, ktorý i tak, v
pomeroch normálnych, bol plný zápasu a zášti a vrhnúť sa do takejto
pliagy, ktorá mu život urobí priamo nemožným a ktorá mu vypálila celkom
krivo, neočakávane hlúpo a trápne.

V nemocnici mal ťažký život. Dopoludňajšie vizity, ktoré predtým mal tak
rád, lebo prinášaly vždy niečo nového a poučného, teraz sa mu zdaly
neznesiteľne dlhé a trápne. Musel pri nich stáť, chodiť od postele k
posteli, zohýnať sa, lietať sem a tam. Robil to, ako len mohol, pomaly,
aby sa len podľa možnosti šetril. Pritom však mal stále hroznú
myšlienku: -- Takto sa tu zničím, leziem po schodoch, stojím nekonečné
hodiny, kým by som mal ležať, alebo aspoň sedieť a pohybovať sa čím
menej. Som v najnebezpečnejšom čase celej choroby, môžem očakávať každý
deň hrozné príznaky prechodu choroby do zadných častí uretry a, hľa,
nemám možnosti sa čo len trošku šetriť.

Začal zanedbávať oddelenie. Odpoludnia ležal doma na diváni a prácu
sbúchal, ako rýchlo len mohol.

Takto sa stalo neraz, že zabudol to i ono. Primár mal jastrabie oko.
Tomu nič neuniklo. -- Tu nemáte vyšetrený moč, prečo?

Zurian sa zapýril. To sa mu nikdy nestávalo.

-- Aký bol nález z náteru krvi pri tejto chorej?

-- Náter práve vyšetrujem, prosím, odpoludnia bude hotový. Zdá sa byť
zaujímavým, preto ho robím pomalšie a so zvýšeným záujmom. -- Zurian
luhal, lebo náter vôbec nespravil a s hrúzou a preklínaním myslel na
hromadu hodín, ktoré ho táto práca bude stáť. Inokedy to robil s pasiou,
teraz to nenávidel.

Až vydýchol od radosti, keď sa mu prihlásil na ženské oddelenie
pomocník. Bol to bledý, tenký, plavovlasý mládenec, Nemec, ktorý sotva
vedel česky. Medik v šiestom semestri, typ snaživého, tichého,
nenáročného pracovníka, ktorý sa tak vkráda na oddelenie, ako zápach z
latrín. Len sa ticho a skromnučko usmieva, poklonkuje sa, starším kabát
podáva. Berie na seba tie najotravnejšie práce, ktorých sa každý bojí.
Mechanické roboty, ako sčítanie krviniek, centrifugovanie a prezeranie
usadzeniny moča, elektrizovanie, tu i tam nejaká tá injekcia, ktorú mu
pán sekundár rád prepustí, lebo má dôležitejšej práce práve dosť. Vše
pribehne k staršiemu a úctyhodným hlasom ho prosí, aby sa podíval do
mikroskopu, nevie iste, čo to je, čo má tam práve v zornom poli. Keď sa
mu to vysvetlí, je hrozne povďačný, nestačí sa červenať a ďakovať v
rozpakoch. A takto sverujú na neho vždy viac a viac práce, už i väčšej a
dôležitejšej. Už ho pripustia k slovu i pred pánom primárom, ktorý
dosiaľ vôbec nebral na vedomie jeho existenciu na oddelení. Minú sa
týždne i mesiace, mládenček sa zapracuje. S húževnatým záujmom si
odkuká, zaznačí všetko, niet veci, v ktorej by sa on nevyznal. Získa si
uznanie pred vyššími, ktorým líže päty s neochvejnou energiou a odpor
pred mladšími, ktorých ignoruje a utláča. Takto sa zrodí na oddelení typ
doktora Pufiho. Takto začína svoju kariéru každý štréber. A sú to takí
štrébri, ktorí druhému nedajú žiť, každému bránia v postupe. V nich už
ani stopy po gavalierstve starších, ktorí ochotne ukazovali, prácu
prepúšťali. Primárovi ruku bozkávajúci, s mocnejšími kolegami lojálne
vtipkujúci, slabších nemilosrdne dláviaci intrigáni.

Zurian videl mladému kulimu do duše. Za poníženým úsmevom videl už
cynický úškľabok budúceho Pufiho, za neúnavnou kulickou pilnosťou jeho
strašnú energiu a za mäkkým, tenučkým hláskom sykot nemilosrdného,
potmehúdskeho udavača, ale nestaral sa o to. Inokedy odpor k tomuto typu
bol by ho priviedol k tomu, aby chlapíka odmrštil, či aspoň dal mu pár
nezapomenuteľných lekcií o charaktere a ľudskej solidárnosti, teraz však
nemal chuti zaoberať sa bližšie s dušou tohoto snaživca.

Zaučoval ho do povinností, bol nekonečne štedrý, poukazoval mu všetko,
ani vlastnému bratovi nebol by robil dôkladnejšie, no robil to v
úfnosti, že mu bude vŕtaným pomocníkom.

A mladý Weigert bol naozaj pilný a svedomitý. Zastal ho presne všade,
osvojil si v krátkom čase všetky vtipy a chmaty celého ženského
oddelenia. Toto nezostalo skryté ani zraku Jašovmu, ani primárovi. Na
drobné mechanické práce nikdy sa nespytovali už Zuriana, ale medika.
Zurian po čase zbadal, že sa stáva na oddelení veličinou akosi
druhotriednou. Na Jašovi bolo priamo vidieť, že má medika rád a kde len
môže, vynáša ho pred primárom. Len slepý nevidel plán Jašov: nasbierať
si čím viacej materiálu proti Zurianovi, poukázať na jeho ochablú
energiu a, že všetko koná vlastne medik. Jašo nikdy nemal rád medikov.
Nesveroval na nich skoro nič, radšej pracoval sám do úmoru, ale tento
mladý, pilný chlapec prišiel mu veľmi dobre a Zurian videl už jasne
svoju budúcnosť.

Hej, pretrhlo sa posledné pojítko s oddelením. Nie je už presný, ba ani
nie nenahraditeľný. Vedel už, čo sa z toho vyvinie a naplňovalo ho to
trpkosťou a zlými predtuchami.

Čo vlastne robiť? Poprosiť Weigerta, aby nebol taký pilný a aby nechcel
urobiť kariéru cez jeho mŕtvolu? Nesmysel.

Situácia sa stávala na oddelení so dňa na deň neznesiteľnou. Zurian bol
už naozaj piatym kolom na voze. Katastrofa sa neodvratne blížila.

Na oddelení posmech a trpkosť. Doma žiaľ a bezradné, zúfalé tápanie vo
tme, bez pomoci, v tisícich pochybnostiach. Mučivá neistota. Čo bude,
kde je tu správne merítko, kto posúdi, kde som s tou chorobou? Je už
komplikovaná, či len bude?

Tato otázka ho morila najviac, lebo vedel, ak sa raz choroba komplikuje,
neobíde sa už bez cudzej pomoci.

Komplikácia gonorey je vážna vec. Znamená toľko, že zapálenie prednej
rúry močovej prekročí hrádzu, ktorú mu stavia v cestu vonkajší svierač
svalový, ktorý takto rozdeľuje rúru prakticky na prednú a zadnú. Zadná
rúra je kratučká, len pár centimetrov pred močovým mechúrom a obomyká ju
žľaza, prostata, so semennými vačkami. Tieto orgány, mechúr, prostata a
semenné mechúrky bývajú pri prechode choróby cez hrádzu, do zadu,
spoluzachvátené, gonokokmi napadnuté a zapálené. Je to skoro vždy ťažký,
horúčkovitý stav, spôsobujúci neraz kruté bolesti. Žľaza prostata, táto
tenulinkými chodbičkami poprepletaná huba, býva potom bránou pre
gonokoka, ktorou sa môže dostať do krvi, do klbov, na srdečné chlopne,
do celého tela a spôsobovať zmrzačenie človeka, alebo i generálnu otravu
krvi.

Prechod choroby do zadnej rúry je vždy komisná, krutá vec, ktorá i pri
svojom najpriaznivejšom priebehu má za následok značné, často až pár
mesiacov dosahujúce predĺženie choroby. Znamená to trápnu, bolestivú,
zdĺhavú liečbu, stále nebezpečenstvo ďalších, ťažkých následkov. Túto
formu potom sám liečiť nik nemôže. Musí sa sveriť rozhodne na liečenie v
nemocnici, alebo na svedomitého a ozajstného odborníka.

Pre Zuriana možnosť komplikácie mala osudný význam. Musel by sa vzdať
nádeje, že sa sám vylieči, musel by svoju chorobu prezradiť a vydať sa
na pospas všetkým udalostiam, ktoré by tento krok mal za sebou.

Odtiaľ pochádzala jeho mučivá neistota a obava, ktorú zväčšovala ešte
okolnosť, že gonorea môže sa rozšíriť do zadu i bez týchto alarmujúcich
príznakov, potmehúdsky a nespozorovateľne.

-- Možno, že ju už i tam mám, -- pomyslel si Zurian, -- liečim si prednú
rúru nazdarboh, márne, beznádejne, lebo zo zadu z prostaty sa mi stále
znova a znova infikuje. Krútim sa v prekliatom kruhu, trápim sa
nesmyselnou, bezciteľnou robotou. Ale ktože na povie, či mám už chorobu
rozšírenú dozadu, či nie? Zurian pamätal sa na prípad mladého,
štrnásťročného chlapca z vnútorného oddelenia. Priviezli ho tam v
ohromnej horúčke nad štyridsať stupňov, v bezvedomí, s opuchnutými,
zhnisalými klbmi a s ťažkými príznakmi srdečnej vady. Od primára začnúc
až po najmladšieho adepta Aeskulapovho umenia shodli sa všetci na tom,
že je to veru typický, ťažký, všeobecný kĺbový reumatizmus. Iba za tri
dni, po smrti chlapcovej, zistil Mareš pitvou, že to bola veru generálna
gonorea, ktorá sa dostala do krvi z prostaty. Tá bola presiaknutá
hnisavými ložiskami. -- Veľmi zle pochodil ten chlapec, -- vravel Mareš,
ktorý neraz udieral takto pitvou štambíliu najvyššieho rozhodnutia
choroby na mylné alebo kolísavé diagnózy oddelení, -- so svojimi
necelými štrnástimi rokmi mal už radšej mať kĺbový reumatizmus, než
kvapavku. Nebol by azda umrel, ani vás, páni internisti, nebol by takto
vyviedol z duševnej rovnováhy a učenosti. No, nič si z toho nerobte.

Zurian bol z tejto spomienky náramne nervózny.

Kam sa obrátiť? Vo svojom zúfalstve vybral sa do mesta a pochodil za
týždeň asi dvanástich odborníkov-venerologov. Šiesti ho uisťovali,
prisahali mu, že je zdravý a je hlupák, že liečbu hneď nezarazí. Čože na
tom, že má toľko hnisavých buniek? Hlúposť! Hlavné je, že už pár týždňov
nemá gonokokov. Zahriakli ho, keď im Zurian pripomínal možnosť recidívy,
vrátenia sa choroby po prerušenej liečbe.

Traja krútili hlavou a radili opatrnosť, ale rozhodne liečbu zastaviť a
počkať, či sa choroba vráti. Ze je to riziko, že by mohol potom všetko
začať znova? Nuž, pravda, pravda, ale čo robiť. Takto je ťažko súdiť.

Dvaja mu radili radikálne provokačné prostriedky a posledný, zákrok do
zadnej rúry, lebo či už je tam choroba dosiaľ, či nie, aspoň to nebude
prácou polovičatou. Ani jeden ho nevyšetril dôkladne, ako sa patrí.

Pri vyšetrení týchto ľudí tisíc ráz dostal chuť hodiť im do tvári, ktorá
sálala dôstojnosťou a vážnosťou veľkňaza-šamana kanibalov, ktorý lieči
kúzlami:

-- Ste hlupáci, šarlatáni. Nemáte o povahe tejto choroby ani poňatia.
Neviete si sobrať preparát. Robíte to špinavo, sfackujete naj
primitívnejšie pravidlá bakteriologie. Vy druhí, čo farbíte všetko
metylenovou modrou, neviete, že je toto len povrchné, orientačné
farbenie a pri zastaralej gonorei, kde je málo gonokokov, nevystačí. Vy
tretí si myslíte, že Gramovou metódou môžete farbiť i pol hodiny,
necháte farbivo v mene Božom stáť na preparáte a robíte potom k tomuto
svinstvu, čo takto dostanete, úžasne učenú tvár. Vy štvrtí neviete na
prostatu ani poriadne siahnuť a potom sa divíte, že nijakého odmešku
nedostanete. Vy piati nehanbíte sa mi povedať, že čerstvá, predná
gonorea sa najlepšie lieči kovovými sondami. Obesiť vás za tú hriešnu
nevedomosť. Vy šiesti si myslíte, že to len tak ide pri nedoliečenej
gonorei vystrekovanie len tak kedykoľvek prerušovať a liečenie hocikedy
na viacej dní vynechávať. A potom vám nejde do hlavy, že je pacient
večne pozitívny.

A tak ďalej do nekonečnosti.

Najsmutnejšie bolo to, že všetky tieto náhľady Zurianove nepochádzaly z
jeho hypochondrie. Nie, videl jasne, čo robia títo „odborníci" a v mysli
svojej jednoducho srovnával ich „výkony" so zákrokmi oddelenia primára
Ditricha.

Nemohol neodsúdiť šarlatána, ktorý sa chvastal, že bez bielkovinných a
vakcínových injekcií, niekoľkými málo masážmi bezpečne lieči staré,
rozožrané, stvrdlé prostaty.

Nie, ich fušerská povrchnosť neznala hraníc, ani jeden sa nepriblížil k
ideálu liečebných metód oddelenia. Boh to skeptici, odchovanci kliník,
kde niet času paprať sa s takými zdĺhavými pliagami, aká je gonorea.
Boli to odborníci, tešiaci sa v celom meste výbornej povesti, ktorí však
nikdy nijakú gonoreu statočne nevyliečili. Zurian proste nechápal, ako
je to možné, neveril vlastnému zraku. Chcel si nasugerovať, že sa sám
mýli, že ten a ten špecialista má pravdu a robí to dobre, ale nešlo to.
Tí ľudia skopali venerologiu tak nemilosrdne, že nebolo možné nežasnúť
nad nimi.

A Zurian zúfale zbadal, že mu v meste nik nemôže pomôcť, lebo tí ľudia
gonoreu liečiť nevedia. U tých sa vylieči len tá prvá akutná gonorea,
ktorá sa hojí skoro sama od seba i pri tých najbiednejších spôsoboch
liečebných.

Zurian strpnul pri týchto nesmysloch. Pri ich nekonečnej nevedomosti a
povrchnosti. Pri väčšine zbadal, že ho ani neradi vidia, lebo nedúfajú v
honorár. Boh to skeptikovia, odchovanci kliník, kde sa gonorea lieči,
ale sa nevylieči, ak len Pán Boh zázrak neurobí. Polovičatí povrchní
ignoranti, zakysnutí do vlastných neúspechov liečebných a majúci iba tú
snahu, pacienta poriadne podojiť, kým ich nesmyselné manipulácie
nezunuje a neutečie.

Jediní, ktorí by mu mohli pomôcť, boli primár Ditrich a Jašo. Však čo by
to znamenalo, obrátiť sa na nich o pomoc. V tajnosti by to neudržali.
Primár preto, lebo by okolnosti podceňoval a nemal by chuť robiť s
povesťou Zurianovou veľké okolky, a Jašo? Škoda spomínať!

Hú, to by bolo niečo pre letenskú nemocnicu! Pre zbožné sestry, pre
bezočivé slúžky, pre jedálnu doktorov, pre riaditeľa a pre Starého pána.
A kdeže ďalej, ďalej. Zajtra by sa na tom rozčulovalo celé ministerstvo
zdravotníctva. Nikdy nik by s neho nesmazal sprostú povesť: -- Hla, pán
doktor, he-he-he... No, veď viete!?

Zurianova obrazotvornosť videla okolo seba škľabiace sa, drzé tváre
bedárov, rehot škodoradosti: -- Aha, pán röntgenový virtuóz, násilník
slečny dr. Vokurkovej. Vred nemocnice, veď sme my to vedeli! Takého
človeka tu trpieť. Takéto poškodzovanie povesti nemocnice. Kto s nej
smaže tú hanbu; doktor a takto! Kto vie, kde si to nabral, s ktorou
svojou pacientkou sa dal dohromady. Zurian sa otriasol hrúzou.

Kto by mu uveril pravdu? Jemu samému zdala sa celá vec takou vzdialenou,
takou nemožnou a nesmyselnou. Skoro počul svoj vlastný hlas, ako chabo,
koktavé, nepravdepodobne by začal vec vysvetľovať. Z jeho hlasu by znela
úbohá, hlúpa snaha gonorikov-hypochondrov: zatajovať. Koľko sa nasmial
on sám na ich hlúpych výhovorkách: -- Dostal som to na záchode. -- Iste?
To ste si zaviedli dievku? -- znie na to odpoveď. -- Dostal som to vo
sne. -- Mali ste sami zaspať. -- Dostal som to, keď som proti vetru...
-- Hm, čudné vetry fúkajú u vás.

A teraz on, Zurian: -- Prosím pekne, dostal som to tak, že som si ho sám
naštepil. Chcel som si totiž podľa príkladu veľkých...

Videl v duchu unudený posunok primárov, ako kývne hlavou: -- No dobre,
dobre, veď na tom nezalezi.

Počul rehot Jašov: -- He-he-he, ale pán kolega, toto je viac, než
fantastické. Nemyslíte? Ani to neni pekné od vás, že takto primitívne
idete na mňa. Myslíte, že som zblbnul? Prečo radšej nepoviete, že ste si
dakde zadali? Veď, čože je na tom?

Nie, nie, radšej smrť, než túto scénu. Stať sa hanbou tohoto ústavu, aby
ho ešte i za tri generácie spomínali. Dosť už slávy takéhoto rázu. Nie,
nie, radšej čokoľvek.

On sám v perspektíve týchto ľudí, sotva veril samému sebe. Svojmu
divnému pokusu. Svojej hlupáckej nadšenosti, tomuto nepripravenému,
prmitívnemu skoku do tmy.

Tam, hľa, sú moje pokusy s Besredkovým antivírom. U Mareša som si
objednal výživné pôdy pre gonokokov a hromadu bouillonu pre antivírus.
Teraz mi tam hnije všetko. Pätnásť dní som musel čakať na prvého
gonokoka, pôdy mi zatiaľ dávno vyschly. Ani ten Mareš nebude blázon
spraviť mi nové, keď som ta k nemu ani nepozrel.

Tam, hľa, pokusy, plány, nadšenosť.

Čo vlastne chcel? -- Fiat experimenrum...

Hunter, Waller, veľké vznešené životy... Hej, takto chcel akosi aj on.

Lenže si nepomyslel, že to boli ľudia vážni a vážení, stáli na vlastných
nohách, žili a robili si, ako chceli, zahrávali si s vlastnou kožou. Ich
rozmar bol veľký a veľkolepé pochopený.

A zatiaľ on tu, v tomto okolí, v týchto okolnostiach, medzi takými
ľuďmi!

Boj so zbojníckymi atomami Boha? Divý, zimničný sen. Taký ďaleký, tak
málo uveriteľný.

A nad Zurianovou hlavou mračná sa sťahovaly.

# NA PSOM TRIDSIATKU

-- Nie, to tak ďalej nepôjde. Tu sa niečo musí robiť.

Zurian na oddelení úplne dobačoval. Primár sa s ním už ani neshováral,
ani si ho nevšímal a Jašo sa škľabil so dňa na deň potuteľnejšie. Po
vizite nevoľky začul úryvok ich rozhovoru:

-- Hej, je zrejme neupotrebiteľný, ani ho to ne zaujíma. Ešte sa ho
formálne spýtam, čo je to s ním, ale zároveň napíšem hlásenie cestou
riadteľstva ministerstvu. Nech ho dajú, kam chcú, ja ho tu nepotrebujem.
Medik ho zastane celkom dobre.

Jašo horlivé prisviedčal na slová primárove.

Zurian sa oprel o múr. V hlave mu hučalo. Zdalo sa mu, že sa zem pod ním
otvára a on padá, padá do bezodnej hĺbky.

Ako topiaci chytal sa myšlienky: -- Nie, nie, to tak nejde, ešte dnes
musím niečo spraviť.

Cítil, že je úplne opustený, nemal nikde ani operneho bodu, čo by si
aspoň myšlienky mohol usporiadať.

Bolo pred vizitou, mala sa robiť ambulantná prehliadka a dochádzajúci
pacienti stáli pred dverami ambulatoria.

Vošiel tiež. Primár vykladal. Poučoval medika. Tomu liezly oči z jamôk,
celý bledý človiečik sa zmenil v hlavou kývkajúci, oddane hmkajúci,
ponížený súhlas, hotový v každej chvíli umrieť pre primára. Jeho
vodnaté, belasé oči liezly po pacientovi a zasa po tvári primárovej a
celý človiečik zjavoval svätý úmysel vliezť primárovi svojráznou cestou
do srdca.

Vošiel do miestnosti Václav Čamrda, obuvnícky pomocník. Vyfintený
„syčák" z Vršovíc.

-- Tak preto som prišiel, pán primár, aby ste sa na mňa ešte raz
podívali. Ležal som tu u vás s kvapavkou dva a pol mesiaca, teraz som
prišiel na kontrolu. Bol by som veľmi nerád, keby mi ešte niečo bolo.

-- Hej, Čamrda ležal dole, -- referoval Jašo, -- liečený náramne
pečlive, odchádzal zhojený. Už som ho prezrel, je v poriadku. Už viac
ráz prísť nemusí, poučenie dostal.

-- No dobre, pán Čamrda, -- potešoval ho primár, -- ste zdravý, buďte
úplne spokojný. Len si dajte na seba pozor a buďte bez starosti.

-- Tak, len preto, lebo, ako vravím, nerád, strašne nerád by som sa
podrobil ešte ráz tomuto vášmu týraniu. Ozaj by som bol dopálený, keby
mi ešte stále niečo chybelo. Dva a pol mesiaca, to nie je maličkosť,
pravda, pán primár? Človek sa na ženskú ani podívať nesmel. No, ale keď
vravíte, že som zdravý, tak je tedy dobre. No tak! Máúcta.

Zurian sa díval na chlapíka. Hrubá, zvrhlá nedobrá tvár, bezočivé
spôsoby. -- Zamiešať ťa do hnoja a vyniesť na pole, aby si aspoň toľko
úžitku spôsobil, -- pomyslel si s krutou závisťou v srdci. -- Takýto
špinavý šimpanz a takto dokonale ho vyliečiť. Jašo ho vykuríroval,
vrátil ho životu, tomu jeho životu: dievkam periférie, verejným domom,
pivu, hej, tomu jeho biednemu, bezcennému životu.

A kto vráti mňa? Mňa, ktorý som sám toľkých navrátil, a teraz tu stojím
sám, chorý, opustený, bez pomoci?

S vizitou prešli celé oddelenie, ženské i mužské. „Nóbl" i „ordinárne"
oddelenie. Dievky policiou privezené, čiašnice, tanečnice, slúžky,
robotníčky, mužskí, tuláci, frajerkári, šustri, kelneri, obchodní
cestujúci, zametači ulice, úradníci, študenti, „pasáci", udaní a
detektívmi pochytaní prznitelia nedospelých dievčat, a všetci, všetci tu
ležia. Všetkých lieči primár a Jašo. Starajú sa o nich, uzdravujú ich.
Títo všetci budú zdraví, sú v znamenitých rukách, a ja takto, takto...

Zurianovi skoro slzy tiekly od bôľu nad vlastnou úbohosťou. Co týmto,
tejto šťastnej hávedi, tomuto smetisku záleží na tom, či sa blamuje,
alebo nie. Kto sa o tých stará, o tých vyvrheľov, a všetci tí môžu byť
bezstarostní, môžu veselo myslieť na svoje zdravie, na ten najväčší
poklad človeka.

A ja, ich lekár, spolupracovník týchto dvoch svedomitých ľudí, týchto
jedinečných zjavov, ozdravovateľov komisných pliag, ja, hľa, takto
vyjdem na psí tridsiatok.

Hyniem nevinne, vyjdem na zmar pre nič, za nič.

Mne nie je dané šťastie, aby som svoj osud sveril na tieto požehnané
ruky, ktoré pre mňa nemajú len posunok nepochopenia.

Liečia tu ľudí, ktorí si toho nevedia vážiť a ktorí toho ani
nepotrebujú, lebo v najkratšom čase nakazia sa znova.

Tu, hľa. dievky, ako hrdo som pozeral na ne, ako som ich okrikoval,
zahanboval, žiadal na nich poriadok, bezohľadne a kruto. Dnes už nemám,
čo na nich zahanbovať. Som práve tam, kde ony. A v očiach ľudí by som
stál ešte oveľa nižšie, lebo väčšina týchto tvorov oddáva sa svojmu
remeslu z biedy a choroba je núdzovým prídavkom ich úbohého života, kým
ja, ich lekár...

Nekričím už na vás, dievky moje, nie som už hrdý, Človeka nešťastie
naučí pokore. Nezavolám ťa už, Filomena, do malého laboratória, aby som
ti vynadal, odišla mi už chuť vyťahovať sa nad vás.

Vizita sa skončila.

Primár a Jašo dávali pokyny medikovi, ako by tam Zurian vôbec nebol.

Zurian vyšiel zo siene so sklopenými očami. Hľadal záchrannú myšlienku.
Azda predsa len premôcť svoj strach a vyhľadať primára Ditricha. Ísť k
nemu súkromne, požiadať ho, ako muž, hľa, pane, to a to sa mi stalo,
pomôžte mi, nenechajte ma takto živoriť. Keď liečite toľkých cudzích
ľudí, po ktorých vám nič neni, poskytnite pomoc i mne, svojmu doktorovi,
s ktorým spolupracujete už toľko mesiacov a s ktorým ste boh až do
príchodu tejto pliagy spokojný.

Áno, zájsť k nemu na byt v hodinách súkromného ordinovania a bez
hypochondrického škriekania povedať mu pravdu a žiadať ho o radu. Iste
by ho neodmietol a zároveň by poznal príčinu jeho neodôvodneného
ochabnutia.

Lenže je to predsa len závažný krok. Iste by ho netrpel ďalej na
oddelení ani minútu. Musel by na ňom ostať ako pacient, alebo ležať
kdesi inde, ale pracovať by ho ďalej nenechal. A primár, tento priamy
muž, nesdieľal by jeho obavy o renomé, iste by spomenul všetko Jašovi, a
to by znamenalo pohromu. Hej, je to predsa len závažný krok ísť k
primárovi, znamenal by veľké zmeny, treba si to veľmi dobre rozmyslieť.

A či sa sobrať a prv, než by niekto niečo tušil, odísť domov. Bol by
proti blamáži azda zabezpečený, ale čo si počne doma? Kde, u koho môže
úfať toľko pravého, odborného ošetrenia, ako u týchto dvoch ľudí?

A potom azda to konečne ani nebude tak zle. Trápi ho síce tisíc
pochybností, ale možno sa tá vec ešte nerozšírila do zadnej rúry a v
prednej časom a trpelive sa mu predsa podarí samému vyhojiť bez cudzej
pomoci.

Lepšie bude ešte počkať, lenže ako si upraviť pomery na oddelení, ktoré
mu hrozia každý deň výbuchom?

V tisícich mučivých obavách Zurianovi stávala sa vždy jasnejšou
myšlienka: nemožno to takto vydržať, treba sa niekomu sveriť a hľadať si
oporu. Hľadať si akýsi mravný podklad aj pre ten prípad, keby ho chytily
niektorý deň hrozivé príznaky komplikácie a potom tá osoba by mohla byť
aj akýmsi prostredkovateľom v urovnaní jeho pomeru s Jašom a primárom.

Pri obede v lekárskej jedálni sedel naproti Sansculottovi. Tento zdravý,
veselý chlapík bol stále strediskom zábavy ostatných, lebo jedol ako
prasa u válova. A márne s ním vtipkovali, strúhali o ňom posmešné
porekadlá, chlípal, fŕkal, mľaskal, fuňal ďalej. Koštiaľ chytil do ruky
a chrumkal si ho so všetkých strán. Špik vycucával a vyfukoval tak
hlasne a bezohľadne, že ostatní sa chytali za bruchá.

-- Mali by ste sa produkovať v cirkuse, -- vravievali mu, on však
odpovedal na otázky širokým úškľabkom a žral ďalej.

Vtedy pri obede Sansculotte sa zadíval na Zuriana.

-- Taký si bledý, Karol; aj si náramne schudol, čo ti je? Ešte stále ťa
morí žalúdok?

Zurian mlčky prikývol. Zdalo sa mu, že Sansculotte pozerá na neho
súcitne a priateľsky, a to mu v tejto chvíli nesmierne dobre padlo. Jeho
utýraná duša tak hľadala slovo pochopenia, tak sa obracala v smere,
zkadiaľ čakal slovo vľúdnosti, ako slnečnica za slnkom.

-- Imriško, -- prosil Sansculotta. Imriško mu povedal, nie Sansculotte,
ako predtým, kým ním opovrhoval, kým sa cítil nad ním vysoko. Nie, dnes
stál Sansculotte oveľa vyššie nad ním, lebo bol zdravý a nemusel žiť v
tôni stále očakávaných, drtivých udalostí. Nie, Sansculotte
neexperimentuje, pomyslel si Zurian so závisťou, on nerobí pokusy na
sebe, neprovokuje atómov Boha, on lezie za slúžkami a miluje herečku a
samozrejmé teda, že nemôže dostať gonoreu.

-- Imriško, -- vravel mu so skrúšenou nádejou v očiach, -- bol by si
taký láskavý a po obede ma navštívil?

-- Ale s radosťou, -- prisviedčal mu Sansculotte, -- len peňazí nechci
odo mňa, lebo tých nikdy nemám.

Zurian bol hotový skorej, utiahol sa do svojej izby a rozmýšľal, ako má
hovoriť so Sansculottom.

Sverí sa mu celkom, bude sa odvolávať na ich dávne priateľstvo, poprosí
ho, aby ho bral vážne, a to ďalšie už príde samo od seba.

A Sansculotte už aj prišiel.

-- Posaď sa, Imriško, rád by som ti niečo povedal.

Zurian sa usmieval, snažil sa tváriť ľahostajne, ale cítil, že nie je to
už tá jeho stará tvár k Sansculottovi, tá jeho ironická, znevažujúca
tvár, s akou počúval jeho táranie. Nie, Sansculottovi sa už teraz
posmievať nemohol, bol pánom, bol zdravý a voľný, kým on bol úbohý a na
milosrdenstvo odkázaný.

Sansculotte zbadal jeho nútený pokoj a ťažko utláčané rozpaky. Začalo ho
to baviť, začal čosi tušiť a stal sa naraz veľmi veselým.

-- Ale, čože je s tebou, Karolko, tváriš sa, ako nejaký kvapavku
ulapivší anarchista.

-- Ale, hej, Imriško, skoro tak sa tvárim. No, teraz by som ťa prosil
predsa len radšej o vážnosť a pochopenie, než o staré vtipy.

-- Ale, hej, Karolko, samozrejmé, len si rozkáž.

Sansculotte sa rozvalil na diváni a zapálil na cigaretu. Napnute
pozoroval Zurianovu tvár a len ťažko ovládal svoju rastúcu veselosť.

-- Imriško, rád by som ti niečo povedal a prosil ťa, aby si mi bol v
tejto situácii nápomocný.

V očiach Sansculottových zračil sa humor a vybuchujúca radosť. Zurian to
zbadal, cítil sa zaraz veľmi ubitým a zaváhal.

Načo mu povedať? Co môže od tohoto lapaja očakávať? Citu a inteligencie
nemá ani toľko, čo sa vojde pod necheť. Hľa, divný moment. Teraz som
ešte svojim pánom. Robím si, čo chcem. Ak chcem vysmejem sa mu a vyhodím
ho. Zatrhnem jeho dobrú vôľu, urazím ho ako psa, ako by zaslúžil a mohol
by som si to dovoliť bez následkov, lebo dosiaľ o mne nič nevie a
nebojím sa ho. Ba čo viac, mohol by som si s ním i kruto zažartovať.
Spýtať sa ho, kedy bude zasa potrebovať profylaxie po pochybnom
dobrodružstve. Divný moment! Ešte som svojím pánom. Ale o chvíľu sa
dozvie všetko a budem otrokom, vydaným na pospas jeho pochybnej dobrej
vôle. Budem závislý na jeho biednej povahe, či ma bude šetriť a či ma
vyklebetí, ako má vo zvyku s každým, i so sebou samým. Hľa, chvíľka ma
delí od možnej a pravdepodobnej hanby, poníženia a zdeptania do prachu.

Zurian málokedy pociťoval tak jasne prísnu determinovanosť života a ako
sa zapínajú veci do seba, ako železné ohnivá reťazi neúprosnej logiky.

Vtom však zaznel Sansculottov hlas.

-- Tak, čo toľko hmkáš, a krútiš hlavou, čo neho voríš.

Zurian sa rozhodol, staň sa, čo osud chce. Jeho hlas bol mäkký,
prosebný, jeho pohľad skrúšený.

-- Imriško, rád by som si predovšetkým získal tvoju dobrú vôľu. Je mi v
tej veci veľmi dôležitá! Keby si na mňa hľadel s ľudským a priateľským
cítením. Veď nás viaže k sebe toľko spolu prežitých udalostí a pamiatok.
Imriško, som veľmi dodrúzganý, osud sa mi zahryzol do lýtka, ako zlý pes
a nepustí ma. Budem potrebovať tvojej ochrany. Znáš ma dobre a vieš, aký
som. Tebe nemusím osobitne dokazovať, že som dobromyseľným, pracujúcim
členom ľudskej spoločnosti. Vieš dobre, že som nie vyvrheľom a možno, že
skoro nastanú časy, keď to budeš musieť o mne verejne dosvedčiť.

-- No, dobre, dobre, ale už nehovor v hádankách.

-- Imriško, päť rokov tomu, že som verný jednej-jedinej žene. Moje
mladistvé flirty predtým boly sopliackymi pokusmi a nemajú nijakého
významu. Nebol by som to spomenul nikdy, nikomu, ale tebe tu musím
povedať, že päť rokov som s inou ženou sotva pár slov prehovoril. Bol
som absolútne verný tej jednej a rok som už ani tú nevidel.

Zurian zhlboka si vzdychol a tlmeným hlasom pokračoval.

-- A teraz jednako som chorý. Morí ma a zdegeneruje tá sprostá choroba,
ktorú stále kynožím pri svojich pacientoch. Neviem si s ňou rady a som
úplne v jej moci.

-- A, akože, kdeže si ju dostal?

-- Hej, viem, toto je prvou a najdôležitejšou otázkou. Ťažko mi o tom
hovoriť, kde som ju dostal. Neveril by si mi, lebo ja si už teraz sám
dosť ťažko verím. Viem príliš dobre, ako sa prijímajú spovede takýchto
chorých. No, mysli si, čo chceš, aj keby si ty sám uveril, tebe by to
neveril nikto. Toľko ti však poviem, že som si ju nabral úmyselne. Podľa
príkladu životom pohŕdajúcich velikánov medicíny chcel som prerobiť jej
ľahšiu, typickú, prudkú formu, ktorá máva obyčajne, pri normálnych
pomeroch, jednoduchý a dosť krátky priebeh a zatiaľ prihlásila sa mi jej
chronická, hnusná, urputná forma, ktorá ma úplne poplietla a s ktorou si
neviem rady. A tá miesto očakávaných, božských, originálnych myšlienok
priniesla mi úplnú duševnú ubiedenosť a hypochondriu. A ja, ktorý som
toľkých ľudí vykuroval, tu stojím sám, bez pomoci, mravne a duševne
úplne zničený a smutne si musím ustáliť, že je ľahšie mučeníkov vedy
obdivovať pri zelenom stole, so zdravou vôľou i neporušeným telom vžiť
sa do ich utrpenia, než činne sa ich zúčastniť a silným duchom ich
zdolať.

Keby bol býval Imro Sansculotte človekom, trochu azda mužom, -- tu bol
by pristúpil k svojmo zlomenému bratovi, objal ho, usmial sa na neho
teplou, porozumejúcou láskou, potlapkal ho po pleci a povedal mu toto:
-- Ty hlúpy, hlúpučký chlapec, akože sa to opúšťaš? Čože sa vlastne
stalo? Nemocnica sa ide srútiť na teba? Máš to, čo mal aspoň ráz v
živote skoro každý muž. Spomeň si, koľko ráz som pribehol k tebe, aby si
mi po pochybných dobrodružstvách urobil profylaxiu. Kto vie, koľko ráz
si mi takto, v zárodku utlačil chorobu, že ani vypuknúť nemohla. A
kohože sa vlastne bojíš? Ktorý ju nemal z týchto chlapíkov, a keď nemal,
môže sa pochváliť? Je to zásluhou ich mravného života? Veď každý vie,
ako žijú. A pán X. ju vari nemal? A pán vrchný, centrálny, odborný
helement ju nemal? Spýtaj sa ho len. Možno, ešte doteraz ju nosí, či
možno, zajtra ju dostane znova! Či neznáš to žartovné, ale pravdivé
rozdelenie ľudstva na tých, čo ju mali, čo ju majú a čo ju budú mať? Nuž
ty, chudáčku, ju práve máš a koľkí ju majú ešte v zastaralých formách,
len sa s ňou nepochvália. A ich tupá, bravčová nátura sa pritom tak
nezlomí, ako tá tvoja precitlivelá.

Spomeň si len na štúdia, na tú hodinu z bakteriologie, keď nám profesor
vykladal o gonokoku a došiel práve k príznakom, ktoré pôsobuje. -- No,
pánovia, tak teraz príznaky. Chcete to tiež písať? -- Nie, nie, kričali
medici. Jeden veselý chlapík vstal a povedal: -- Veď my tie príznaky
veľmi dobre známe, načo by sme ich spisovali. -- A každý sa mu smial a
súhlasne prikyvoval.

Chronická forma, nechronická. Stála možnosť infikovať? -- Ty, ak si
zdržanlivý, neinfikuješ nikoho. A čože má robiť povedzme človek, ktorý
prestal týfus a zostal nosičom bacilov i na dlhé roky. Vymešuje bacily
týfu a je stálym, živým, hrozným nebezpečenstvom svojmu okoliu. To je tá
pravá nákazlivosť a proti nej nič nemožno robiť.

A zatiaľ ty?

Za pár týždňov ju absolvuješ, budeš zdravý a budeš sa smiať celej hlúpej
histórii. Strasieš celú vec so seba so zdravým humorom, ani pes vodu so
svojho kožucha a budeš zasa potešovať tých, ktorí ju dostanú potom.

Takto by bol hovoril Sansculotte, keby bol býval človekom. Lenže on bol
len chamtivým soskupením bilionov Atómov, potravu hľadajúcim pravým
bratom nižších živočíchov. V ňom božská iskra len tlela, neplápolala
plameňom jasným, on o najvznešenejšom pocite vesmíru, o láske, mal len
nejasné, zmätené potuchy, pre neho márne umierali proroci.

Ako by mu bol padol Zurian do náručia, ako by ho bol spasil týmito
slovami. Bol by sa mu zapísal do duše večným, žiarivým písmom, bol by ho
zaviazal k nekonečnej vďačnosti, bol by mu vrátil vieru a život.

Lenže Sansculotte tak nehovoril. On nemal v duši prestretý bohatý stôl,
nemal k čomu zavolať Zuriana na hostinu. On mal pre neho len zášť,
škodoradosť a biedne omrvinky.

A tak potecha a pozdvihnutie zostaly pre Zuriana metafyzikou. Do temnôt
jeho duše nezapadol jasný lúč.

Sansculotte vstal, zamračil sa a starostlivo kýval hlavou: -- No,
človeče, ty si si dal. Ty si zapadol do peknej kaše. Ešte to ti chybelo.
Vieš, že to môže mať veľký vliv na tvoju kariéru? V štátnych úradoch,
ako je i nemocnica, takúto vec zanesú do tvojej kvalifikačnej listiny.
Odtiaľto ju nevytrie ani čert a odprevadí ťa táto vec až do hrobu.
Predstav si len, čo by robil Starý pán, keby sa to dozvedel. Zajtra by
to vedelo celé ministerstvo zdravotníctva. Nie, nikdy nijaká moc by
nesmyla s teba túto potupu. Bol by si zmrzačený na celý život. Ej, ej,
kamarát, to si si ale dal!

Zúrian poslúchal bledý, bez slova.

-- No, toto je neslýchané, no, ale niečo takého. Ako si len mohol byť
taký neopatrný. Ty, lekár, venerolog! Neuveriteľné!

-- Imriško, nemôžem vplývať na tvoju skepsu, čo som povedal, to sú
faktá, ale nemám možnosti podať ti dôkazy. A veď ani nepotrebujem. Treba
mi viacej tvojej mravnej pomoci. Neviem, ako to vypáli, dosiaľ o veci
okrem teba nik nevie, ale možno, že to vyjde najavo.

Odjakživa bola mojou chybou hriešna netečnosť vo vlastnom záujme. Mohli
o mne hútať, čo len chceli, ja som sa nikdy neozval. Neraz bolo by ma to
stálo len pár slov a bol by som veľa vyvrátil, napravil falošné náhľady
ľudí o mne, no, vždy som mlčal a nechal, nech ma žerú. Teraz chcem byť
opatrnejší. Možné je, že za čas o veci budú verejne hovoriť a stanem sa
zasa vredom nemocnice. Hanbou zemegule a vyvrheľom spoločnosti. A teraz
nemám ani tej možnosti, aby som ušiel. Jediní, čo mi môžu pomôcť, sú
primár a Jaso. Som sem priviazaný. Budú ma haniť a nebudem môcť sa
brániť.

Preto prosím teba. Poznáš ma. Chráň ma, až bude treba. Povedz im, že nie
som zlý a zvrhlý. Som tak povznesený nad nízkosť a špinu, ako hociktorý
z nich. Buď mojím anjelom strážcom. Urob to, Imriško, bi sa za mňa, ak
bude treba. Nedovoľ, aby ma psie duše špinily, za chrbtom kaličiľy.
Viem, načo je schopný dobrý, oddaný priateľ. Buď ním teraz, Imriško, a
budem ti vďačný na celý život. Buď šikovný, nevrav viac, než bude treba,
ale nedovoľ, aby boli nespravodliví. Zabráň ich hlúpym kombináciám,
ktoré sa budú hmýriť ani pijavice v močiari. Zastav jedovatý rozviň ich
zlej, ordinárnej fantázie. Povedz im pravdu, že ma znáš a že si
nezaslúžim, aby ma zlomyseľné tupili.

-- Ale. Karolko, samozrejmé, a čože je na celej tej hlúpučkej veci? Načo
jej vôbec pripisovať taký význam. Ale povedz, naozaj, ako si sa k tej
pliage dostal.

-- Ťažko o tom hovoriť, Imriško, ani si to neželaj. Príčinu som ti
naznačil, nech ti to postačí. Len ťa prosím, zachovaj sa, ako som ťa
žiadal, buď mojím dobrým a úprimným priateľom a až bude treba, nedaj ma
hanobiť, nedovoľ, aby boli oproti mne nespravodliví.

-- Dobre, Karol, sľubujem ti to.

Sansculotte sálal milosrdenstvom. Z výšky svojej bezúhonnosti a
následkami nedotknutých mravov, ktoré pri takomto zamorenom kontraste,
aký bol v tej chvíli Zurian, žiarily čistotou; kamarátsky ho potlapkal
po pleciach.

-- Nič sa neboj, však ja už to zariadim.

Zurianovi spadol kameň so srdca. Mal už akúsi oporu, nebol už taký sám.
Mal už akúsi poistku do budúcnosti, ktorej sa tak bál. Smelšie bude
rozmýšľať a iste sa mu podarí nájsť cestu z labyrintu.

V srdci mu zaraz vzkrsla iskierka nádeje. Cítil sa hneď akosi i telesne
lepšie. Uvedomil si v tej chvíli, že pri tejto chorobe ani nie je
najťažším údelom pacientovým choroba sama a jej príznaky, ale zlý,
zdrcujúci duševný stav, ktorý ona zrodí.

Hľa, ako sa mu zaraz uľavilo. Obzor kol-dokola už nie je taký bezútešné
čierny. Má už kohosi, kto sa ho zastane. Aký je dobrý ten Imriško, aká
je vlastne chyba byť oproti niekomu nevľúdnym a predpojatým, akým on
býval oproti Sansculottovi. Treba v ľuďoch vidieť svojich priateľov,
treba ich mať rád a blížiť sa k nim s úsmevom. Budú aj oni dobrí a
porozumejúci.

A potom s chorobou samou vari tiež nebude tak zle. Je vo dvanástom
týždni choroby. Je už dávno-dávno negatívny. Po gonokokoch už dávno ani
stopy. No, že sú leukocyty? Čert ich ber. Tie, zdá sa, boly by až do
súdneho dňa. Tými ťažko pohnúť, treba ich tedy nechať, nech sú. K vôli
istote jednako povediem si liečbu ešte asi týždeň-dva a potom ju celkom
jednoducho zastavím.

Ten týždeň už akosi vydržím. Ku koncu, aby som bol istejší, urobím pár
preparátov a ukážem ich primárovi, akoby len na poučenie z ktoréhosi
pacienta. Budem mať tedy v posudku aj správne merítko.

Zajtra s (novou chuťou, a vôľou k životu privediem si veci do poriadku
na oddelení. Budem zasa pracovať. Prevezmem vládu na oddelení a dokážem
primárovi, že som zasa tým jeho starým, spoľahlivým spolupracovníkom.

A po troch čiernych, neutešených mesiacoch v ten deň sa cítil Zurian
prvý raz zasa človekom.

# PRÍRASTOK

Na druhý deň ráno o šiestej už tam sa motal na oddelení. Bol zmenený na
nepoznanie. Divil sa každý, kto ho videl. Takým sviežim a rozjareným ho
už dávno nevideli. Lietal po schodoch, okolo chorých, vykonával sám
všetko vlastnoručne.

Medik len stál a díval sa. Nemal čo robiť.

Zurian bol v žartovnej nálade. -- No, čo je, synáčku, -- spytoval sa ho,
-- čo sa tak stupídne tvárite? Co tu stojíte, prečo nie ste pilný, prečo
nesálate mladistvou ambíciou? Či ste už spočítali pulz v sále a zmerali
teploty?

-- Počkaj, chlape, -- riekol si, -- ja ťa naučím troška umiernenosti. Ja
ti schladím tvoje kulické nábehy, ja ti dám kariéru cez mŕtvolu druhého!

Do ôsmej bol s celým oddelením hotový. Urobil všetky injekcie a ošetril
dievky. Prezrel si pečlive všetky záhlavné lístky, či má všetko
zaznačené, a srovnal s chorobopismi.

Hrdo si zastal vo dverách siene a pozeral sa okolo.

Opäť som pánom situácie, opäť tu ovládam všetko. Tento deň bude dňom
môjho triumfu. Dnes narodil som sa znovu. Och, koľko sily cítim v sebe,
koľko energie. Teraz nech si príde medik so svojím bezohľadným
štréberstvom, teraz nech ma oprobuje Jašo vyintrigovať. Ani
neprehovorím, ani jediného dôvodu neprednesiem, ale hovoriť bude každý
môj pohyb, energický, plný chcenia a života, dôvodiť bude môj pohľad,
urovnaný, jasný, zrkadlo môjho pokojného a radostného svedomia.

Nie som už opusteným úbožiakom, mám už niekoho za sebou. A nie som už
telesne i duševne znivočený, lebo pocit družnosti, spoľahnutia ma
povznáša duševne i telesne.

Ako málo treba človeku, aby bol šťastným. Treba ho najprv ztýrať a
gniaviť, potom mu povoliť a hľa, nestačí ďakovať osudu za milosť.

A za túto úľavu v utrpení ďakuje vrelejšie a precítenejšie, než za
najkrajší úspech životný, ktorý, možno, už v okamžení splnenia mu
zľahostajnel a nenadchne ho k vďačnosti.

Zurian bol zmeneným človekom. Zbadali to všetci, videla to celá sála,
pacientky, sestry i medikus.

O ôsmej prišiel na oddelenie Jašo. Vošiel do laboratória a mieril rovno
k Zurianovi. Bol tam i medik. Jašo zastal pred Zurianom a zmeral ho od
hlavy až k pätám.

-- Hm, hm, -- riekol a uškľabil sa.

Zurian udivene pozrel na neho.

-- Tak tedy tak, -- prehodil Jašo a skľabil sa neustále. -- Tak sa tedy
veci majú?

-- Co je? -- spytoval sa Zurian. -- Co je vám?

-- Mne? Mne nič neni, -- odvetil Jašo zvlášť prizvukujúc každé slovo.

Chytil medika za rameno, odtiahol ho na chodbu a čosi si šeptali.

Zurianovi prebehlo dušou niečo čierne zlovestného. Akási zdrcujúca
predtucha. Co je to, čo to má znamenať? Cítil, ako sa mu srúca v duši
všetko, čo si včera odpoludnia s toľkou nádejou vybudoval. Co to len
bude, čo sa tu skrýva? Chce to byť posledný útok? Dnes ho chce Jašo
vyrútiť z oddelenia?

-- Nedám sa, nedám! Aj ja chcem byť pri tom, -- prehovoril mu v duši
hlas vzdoru. -- Aj ja budem mať čo povedať primárovi. Nedám sa len tak
sprosté odkrágľovať. Dýcham už voľnejšie, obzor sa mi vyjasňuje a teraz
sa mám dať len tak odpraviť?

Pristúpil k oknu a díval sa dole do dvora. Z bočnej aleje, vedúcej od
hlavnej brány nemocnice, práve vtom sa vrútil pred schodište oddelenia
zelený automobil polície.

Aha, prírastok na ordinárne oddelenie.

Dvaja strážnici sostúpili, zašli si do zadu a otvorili zadné dvere
zámkom uzavreté. Jeden z nich vstúpil dnu a vyviedol za rameno ženskú
postavu, ktorú stále podopieral a ktorá ťažko a pomaly sostupovala so
schodíkov auta na zem. Tam si ju vzali za rameno obaja a viedli ju
opatrne hore, na oddelenie. -- No, čože, len jeden prírastok, nič viac?

-- Hallo, Weigert, -- zavolal medika. -- Práve priniesli na „ordinárnu"
sieň prírastok. Je necelých deväť hodín. Hneď si ju vezmite do práce.
Napíšte pekný a podrobný chorobopis. Do desiatej ste pohodlne hotový,
potom ho ja prečítam, prípadne opravím a o jedenástej ho môžeme
predstaviť pánu primárovi. Tak, len rýchlo, do práce!

Sám bol v tej chvíli oveľa rozháranejší, než by bol mal chuť do písania
chorobopisu. -- Nechce sa mu paprať v cudzích bolestiach, keď na neho
samého čaká dnes, zdá sa, boj.

A bude boj! Prissám Bohu, že sa nedám! Ukážem tým červíkom, že sú nie na
vrcholí situácie, že som tam ja. Urobím to, čo som mal spraviť hneď prvý
deň, keď som sem prišiel. Prehovorím k nim, ako ešte hovoriť nepočuli.
Oddám sa mohutnej, božskej, inšpiratívnej sile svojej pohoršenosti.
Budem hovoriť, ako kedysi za študentských rokov, v časoch Svojeti,
hovoriť, ako opilý, ako básnik bez plánu, bez bázne, celým telom, divou
sugesciou.

-- Pánovia moji, tak už nič tu nie je? Tak už len chlebíček, sekundári a
externisti, honorár, štúranie a intrigy? Tak už z vás všetko ľudského a
krásneho vyhynulo. Už trocha galantnosti, voľnej ležérnosti, vzdorovitej
veľkodušnosti, -- na, si nepriateľ, protívník, ale tu máš! -- sa do vás
nezmestilo? Vám celý život, kariéra, ideály, všetko plavé a utápa sa v
ugorkovej omáčke s knedlíkom a v kŕčovitom, doživotnom, neľudskom
vymáhaní väčšieho kusu bravčového mäsa? Tak už nič nenie na tom svete,
než pud po žrádle, papkanie a zabraňovať papkať tomu druhému?

Vy v duši krajších, vyšších pudov nemáte?

Vy neviete, či nechcete...

Vtom v malom laboratóriu zadrnčal domáci telefón. Zurian priskočil.

-- Hallo, kto tam?

-- Tu prosektúra, Mareš, a tam?

-- Tu kožné, Zurian.

-- Ach, ty si to tam, Zurian? Dobre, práve teba hľadám. Rád by som si
bol s tebou prehovoril osobne, ale nemôžem sa odtiaľto pohnúť celé
dopoludnie. Som tu teraz sám a môžem voľne hovoriť, aj ty si tam sám?

-- Hej, počkaj chvíľu. -- Zurian priskočil k dverám a zavrel ich.

-- Tak, Mareško, už môžeš hovoriť.

-- Dobre, poviem ti, čo len možno krátko. Prosím ťa však, aby si sa na
mňa neodvolal. Mňa do celej veci nič a znáš ma, s tej stránky, že sa
nikdy do cudzích vecí nestarám. Teba by som však rád varoval a
upozornil. Tak tedy k veci. Včera večer na karneváli mali sme ohromnú
senzáciu. Sansculotte rozprával tam o tebe, že si vraj chytil
ukrutánsku, prudkú gonoreu. Tečie to, vraj, z teba, ako z Dunaja a
gonokoky štekajú z teba na kilometer. Nevie vraj ešte určite, kde si to
nabral, ale má už dôvodné podozrenie. Sám vraj všetko tajíš a on len
šikovnosťou detektíva to z teba vybral. Žasli všetci a bol z toho
ohromný hurhaj. Sansculotte potom frfľal čosi, že bol vlastne tvojím
priateľom a mienil to s tebou vždy dobre. Sú však čudní ľudia, nafúkaní
podivíni, s ktorými je to veľmi ťažké. Ani teraz ťa nechce, vraj,
blamovať, ba práve naopak, rád by ťa chránil pred prípadnými následkami.
Aj tým ti robí vlastne len službu, že to takto šetrne a šikovne ohlásil,
lebo, vraj, sám si mu spomenul, že sa o veci aj tak dozvedia a mal si,
vraj, z toho ukrutný strach.

Mal si vidieť ten zverinec! Triumfálny rev. Ahá, toto už mladý pánko
neprepláva. Toto je ešte oveľa lepšie, než s tou Vokurkovou. Hej, veď to
oni tušili. Teraz si spomínajú, prečo si nejedol v poslednom čase mäso a
prečo si vyzeral tak strhané. A hneď kopa dohadov o prameni nákazy. Jašo
a Pufi prisahali, že vedia určite, že si to dostal od nejakej hnusnej,
starej dievky, s ktorou si sa vraj ohromne spriatelil. Koľko ráz ťa
videli s ňou v intímnom rozhovore a že i tá dievka sa vyjadrovala o
tebe, ako o modle, ktorú zbožňuje. Hej, hotová vec. V tom sa shodli
všetci, hoci vyskytly sa aj iné verzie.

Celú noc frflali o tebe a ich radosť neznala hraníc. Potom Jašo s Pufim
sa odtiahli, radili sa a oznámili len toľko, že zajtra sa vráti s cesty
Starý Pán, pôjdu k nemu a úž! s ním veci zariadia. Za pár dní vraj budeš
zo spitála vyhodený. Tak okázalé vraj ešte nikdy nikoho ztadiaľto
nevyšmarili, ako ty poletíš.

Potom sa však obidvaja tak opili, že im bolo zle, tak biedne, že ich
museli doviezť do bytu, a i dnes ležia ešte celý deň v alkoholovej
otrave. Ani na oddelení sa neukázali. I toto udanie museli pre túto
závažnú príčinu odložiť na zajtra.

Tak, Zurianko, mňa do celej veci nič, až nato, že je mi ľúto, lebo
pokladám toto všetko za nepatrnú maličkosť. Oni však to nafukujú, preto
by som ti radil, nečakaj, kým sa ti strecha sborí na hlavu. Ona horí už
teraz a ty ztadiaľto uteč. Zmizni zaraz, pekne, po anglicky. Tak ber
toto na vedomie a prijmi moju dobrú radu. Servus, už ma tu volajú.

Zurian stál tam, ako po hlave praštený. Nebol schopný slova, pohybu.
Sotva videl, sotva slýchal. Len si hladkal mechanickým, bezúčelným
pohybom čelo. V duchu mu vírily zvuky karnevalu: -- Toto už neprepláva,
-- my sme to tušili, -- to mu zlomí väz, -- deputácia, Starý Pán,
okázalé vyhodenie, zohyzdená, pošpinená budúcnosť. Duša jeho s hrôzou
vpíjala skomolené výkriky zášti a nenávisti.

Akí sú neľudskí, akí sú zlí. Zurianovi vyhrkly slzy. Ako vie človek
človeka nenávidieť. Ako nemilosrdne ubíja silnejší slabšieho. Halda
humbugárstva o večnej pravde, o víťazstve lásky a nekonečnom
milosrdenstve, a zatiaľ je tu len ohyzdný, krutý boj, kde silnejší
zožerie slabšieho.

Zurian cítil po tele mrazenie a nekonečnú ospalosť. Oh, Bože, len
utiahnuť sa niekde, v neprístupných skalách, vyhľadať si peleš, ako
medveď v zime, ľahnúť si ta, otvor zatarasiť skalou, aby ani slnce ta
nesvietilo, zaboriť sa hlavou do mäkkého machu a spať, spať, nekonečným,
hlbokým, bezsenným spánkom. Vonku nech sa rúti všetko po svojej špinavej
dráhe, mlyn času nech zomelie čierno-bielu úrodu dní a nocí a potom za
pár storočí vzbudiť sa, vyjsť na svetlo božie. Vyskúšať, či sú už časy
lepšie, či sa zmenil človek, či zbelela už čierna jeho duša?

-- Hľa, Sansculotte. môj dobrý Imriško. Ohryzol ma včera večer ako
koštiaľ pri obede, vycucal zo mňa špik a teraz ma hodil psom.

Zurian sa tupo díval pred seba. Je všetko márne. Dobre mi radil Mareš.
Môžem anglicky zmiznúť skorej, než ma hanebne vyrútia.

Potom však v tmách jeho duše vzbĺkol plamienok: a to teraz, teraz ma
chcú ubiť, keď mi kynie život nový. Keď sa stávam zasa človekom.

Plačlivý hlások ubitého decka mu nariekal v duši: nechajte ma, nechajte,
chcem byť človekom zas, chcem kráčať s pozdvihnutou hlavou. Pokorne sa
skrčil na pohovke laboratória a mechanicky si šeptal: nechajte ma, čože
chcete odo mňa?

Vtom zabúchali na dvere. Vyskočil a otvoril. Zjavila sa bledá tvár
medikova. Je desať hodín, tu ie žiadaný chorobopis.

Zurian prevzal papier a bez slova si sadol zpäť na diván.

Držal ten kus papiera, ako tonúci sa záchranného pásu. Tak predsa je
ešte niečim, ešte sa s ním počíta. Medik mu priniesol, hľa, chorobopis,
aby ho prezrel. Sverili ešte na neho úlohu, neuzavreli sa pred ním
úplne.

Zurian potešoval sa tým papierom ako zlé decko so šikovnou výhovorkou,
od ktorej očakával, že ho zachráni od otcovho výprasku. Nemyslel,
nechce; myslieť na to, že medik len preto mu dal nazrieť de toho lebo
jeho český pravopis hmýri sa chybami a vedel že mu ich Zurian, ako vždy,
i teraz opraví.

Pacientka strednej postavy, gracilnej kostry, pružného svalstva, značne
schudnutá.

Prečítal si prvú vetu chorobopisu asi desať riz ale neuvedomil si z nej
ani slova. Chcel sa však silou-mocou sústrediť a čítal ďalej.

Na otázky, týkajúce sa rodiny a vlastného predchorobia, odoprie
odpovedať. Na moje upozornená že je sem privezená políciou, je proti nej
zavedené vyšetrovanie a je obvinená z ťažkých vecí, konečne vyhlási, že
je ochotná hovoriť o okolnostiach, ktoré ju do tejto situácie uvrhly.

Asi pred rokom opustila Prahu a dvanásť mesiacov žila na vidieku. Žila
tom zo svojich úspor, ale keď sa jej peniaze minuly, vrátila sa zpäť,
aby si tu našla miesto, ako učiteľka klavíru, alebo v kancelárii.
Hľadala si zamestnanie pomocou inzerátov i osobným spytovaním sa, ale
celkom bezvýsledne. Nenašla nikde nič, alebo len neľudské, ponižujúce
ponuky, často až bedársky špinavé a nemravné. Viedlo sa jej veľmi zle a
v poslednom čase už ozaj len živorila. Súc úplne bez prostriedkov,
prenocovávala a pretĺkala sa v ženských nocľahárňach Armády Spásy a
iných humanitných spolkov. Raz večer na Smíchove, pri Kinského záhrade
stretla sa so staršou paňou S-ovou, ktorá sa jej sústrastne vypytovala,
vzbudzovala v nej dôveru, pozvala ju k sebe do starého domu na
Hradčanoch, a sľúbila jej, že jej nájde miesto. Zatiaľ ju podrží u seba
a až bude mať zamestnanie a prostriedky, však potom sa jej už nejak
odslúži.

Poskytla jej večeru a nocľah. Zaspala v blaženom vedomí svojho
predbežného oslobodenia od mučivých starostí, až, -- mohlo byť asi po
desiatej, -- naraz ucítila, že ktosi chodí po izbe a blíži sa k jej
posteli. Chytro rozsvietila, vtom však akýsi muž-obor, surového,
zvrhlého zovňajšku vrhol sa na ňu. Nemohla ani kričať o pomoc, lebo muž
ju škrtil a snažil sa vtrepať do postele. Má dojem, že ňou lomcoval
dlho, lebo bránila sa zo všetkých síl. Vláčil ju po celej izbe a pamätá
sa určite, že pritom zazrela za sklenými dvermi zvedavú tvár svojej
hostiteľky, ktorá sa dívala na zápas. Muž ju začal škrtiť znova, nato sa
jej v očiach zatemnilo a na ďalšie sa už nepamätá.

Ráno sa prebudila a pri posteli stála jej domáca pani, ktorá jej hrozila
zabitím, ak bude kričať, zároveň robila jej návrh, aby u nej ostala. Má
vraj ešte tri iné dievky na byte, jej syn je síce surový, ale ak bude,
vraj, dobre zarábať, nebude sa jej viesť zle. V smrteľných úzkostiach
prisľúbila, vraj, všetko, prosila len o pár dní odpočinku, lebo bola
úplne zničená. Na tretí deň šťastnou náhodou ušla a skryla sa v útulku
Armády Spásy. Pár dní nato spozorovala, že je chorá, zatajila to však,
lebo sa bála, že ju vyhodia. Asi mesiac žatým prišla ta tá pani z
Hradčian i so svojím synom a s detektívom. Obvinili ju, že ju mali na
byte a ona im odcudzila zo stolovníka päťsto korún, zlaté hodinky a iné
klenoty. Pani vraj má na to svedkov: dievčatá, ktoré u nej bývajú a
susedku. Tie dosvedčia, i to, ako k nej pacientka prišla, ponúkla sa ako
prostitútka na byt a stravu, ona z milosrdenstva ju prijala, ale
nevďačnica takto sa odplatila.

Márne vysvetľovala, plakala a prosila, uväznili ju, zavreli medzi
zločinecké indivíduá, a márne sa odvolávala, držali ju pár dní vo
vyšetrovacej väzbe. Neskoršie ju prezrel policajný lekár, zistil u nej
gonoreu a dal ju dopraviť sem, na oddelenie. Polícia žiada podrobný
chorobopis aj s ohľadom na jej priznanie, čo sa týka okolností ochorenia
s poukazom, že lekárovi bude hovoriť vernejšie a súvislejšie. Opis jej
údajov a chorobopisu majú sa dodať policii vo dvoch exemplároch. V jej
vysvetlení sa javí totiž veľa pravdepodobného, čo by dávalo popud na
uväznenie pani S-ovej, i jej syna, podozrivých indivíduí.

Tu nasleduje podrobný chorobopis. Zurian ho prebehol a opravoval.
Konečná diagnóza gonorea a podľa ustálenia sekundára ženského oddelenia,
ktorý pacientku vyšetril i tehotenstvo, ktorého termín súhlasil by s
tým, čo pacientka udáva o znásilnení.

Zurian inokedy by bol v duchu šomral ako vždy, keď polícia žiadala
opisy. Bola to krutá, otrocká práca, dva razy, tri razy opísať tie isté
nekonečné údaje. Medik to robiť nemohol, lebo češtinu len zmrzačoval.
Pre domácu potrebu jeho mluvnické vedomosti ešte stačily, ale von
nemohly. Písací stroj nemali. Bolo treba opisovať rukou do úmoru.

Zurian na teraz tomu tešil. Je to akýsi dôvod, aby ho hneď neodstránili.
Jašo a primár nato nemajú času, musí to spraviť on.

Vo dverách sa zjavil medik. -- Pán primár chce vidieť chorobopis.

-- A čo, už je tu?

-- Hej, už asi štvrť hodiny. Ambulancia už je hotová. Bolo ich málo.
Nasleduje práve prírastok.

-- Tu máte chorobopis. Opravil som ho. Prídem ta sám hneď.

-- Haló, -- zvolal za medikom, -- akéže je to meno, na vonkajšiu stránku
hárka som sa ani nepozrel. -- Medik však už zmizol a odpovedi nedostal.

Zurian váhal. Kritická chvíľa. Zjaviť sa pred primárom. Či vie už
všetko, či mu ešte nepovedali? Už akokoľvek, chcem byť pokojným, pred
týmto vážnym a dôstojným mužom chcem stáť vyrovnaný a odhodlaný.
Nechcem, aby videl, čo si v duši skrývam.

Vstal a urobil pár krokov. Zakolísal v chôdzi. No, čo je to? Upravil na
sebe biely plášť. Cítil sa akosi divne. Po tele mu chvíľami prebehoval
mráz, až mu zuby zacvakly. Ani na nohách nestál pevne.

Vzdychol, vzpriamil sa a opatrne otvoril dvere ambulatoria. Počul
primárov hlas: Nuž, liečbu tu nevykonanie, ako obyčajne, však, Weigert?
Pacientka je tehotná, tedy s hrdlom deložným, ktoré inokedy, pri gonorei
vytierame, teraz si zahrávať nemôžeme. Dáme jej tedy predbežne len denne
dva razy ichtyolové guľôčky. Rúru močovú môžeme však liečiť riadne,
však, Weigert?

Zurian opatrne vstúpil. Videl primára, ako poučuje medika. Jeho si
primár ani nevšímal, ani jeho pozdrav neprijal. Zurian pristúpil bokom,
oprel sa o stenu a meravo hľadel pred seba.

Cítil divnú slabosť. Hlava sa mu krútila, zdalo sa mu, že padá do
nekonečne hlbokej studne.

-- No tak, vyveďte pacientku.

Žena sostúpila s vyšetrovacieho stola a poberala sa von. Tenučká postava
v bielizni ústavu ťažko sa vlečie smerom k východu.

Prejde bokom pri stene.

Zurian pozrie jej do obličaja. Žena sa obráti tvárou k nemu.

Zurian sa díva, díva usilovne, okolo neho sa všetko krúti a pred očami
sa mu rysuje tvár, hej tá tvár, tie oči, tie dávno nevídané, divné,
divné oči.

Všetko sa smýva dovedna v beztvárnu závrat. Rozhodí rukami. Hľadajúc
oporu, siahne len do povetria.

Vtom. aký bol dlhý, tak praštil sebou Zurian po cementovej podlahe
ambulatoria.

# THERAPIA STERILISANS MAGNA

Na druhý deň dopoludnia sa Zurian prebudil, otvoril oči a ustálil, že je
vo svojej izbe a leží v posteli. Ako sa ta dostal, to nevie, rozpamätal
sa však akosi nejasne, že v noci mal zimnicu, a triasla ho dlho a
ukrutne. Tak ním hádzala, že skoro spadol s postele. Ktosi bol u neho
celú noc a ošetroval ho.

Teraz bol horúci, líca mu horely a ťažko oddychoval. Pohnul sa, aby sa
obrátil na bok a obzrel sa po izbe, vtom však ho pichlo čosi tak
ukrutne, že musel hlasne vykríknuť. Pocítil takú pálčivú svieravú
bolesť, že sa svíjal do klbka, nevedel však, čo je to. O chvíľu však
ustálil, že tie pocity vychádzajú z krajiny hrádzovej.

Tak, kompletné príznaky zadnej gonorey s dôkladným zapálením
žľazy-prostaty.

Ktosi sa nahnul nad neho a ženský hlas spytoval sa: -- Ako vám je?

Zurian sa horko-ťažko obrátil. -- Kto je to?

-- Ach, to ste vy, Lojzinka a kto je tu ešte? Kto je to dievčatko?

-- To som ja, pán doktor; vaša pacientka, Nykodémová.

-- Dieťatko, to ste vy, navštívili ste ma, tu ste pri mne?

-- Hej, tu som znova na oddelení spolu i s Lojzkou. Včera, keď ste v
ambulatoriu omdleli, pán primár dal vás doviesť sem. Vraj, zajtra po
vizite, pozre sa zasa na vás. Zatiaľ prikázal sestre Sebaldýne, aby vás
ošetrovala. Tá však nechce. Vravela, že Velebná Marinka má o vás veľmi
opovržlivý názor a zazlievala by jej, že sa u vás zdržuje. Nechce si
vyvolať jej hnev, preto sem neprišla, a my s Lojzkou sme sa ponúk ly, že
vás budeme ošetrovať. Pán doktor Jašo s medikom sa len smiali a vraveli,
že to bude celkom štýlové, aby vás dievky ošetrovaly.

Zúria no v i zaplavila dušu veľká pokora. Pokora ubitých a
prenasledovaných. Dobre to tak, všetko v poriadku, ako by to mohlo byť
ináče?

-- Zlaté detičky moje, a vy ste to spravili ochotne, pravda? Vám sa
nepriečilo prísť bdieť nad vaším zlým, nedobrým doktorom. Ešte Lojzka,
to rozumiem, tú som mal vždy rád, ale vás, dieťatko, Filomena, som kruto
týral. Nemáte v srdci hnev proti mne, že som bol taký krutý? Môžete mi
to odpustiť a zabudnúť, Filomena?

Filomena sklopila zrak a v chvíli, keď sa Lojzka nedívala, potajomky
pohladila mu ruku.

Nastalo ticho. Zurian rozmýšľal. Zaťal zuby, aby nedal výraz záchvatom
bolestí, ktoré ho prepadly. Keď sa minulý, rozmýšľal znova.

-- Detičky moje zlaté, mám k vám prosbu. K vám, dieťatko, toto: na stole
je atrament, pero a listový papier. Prineste mi to všetko sem a položte
na nočný stolík. Tak, ďakujem.

A teraz toto: Filomenka, soskočte na oddelenie a zájdite do malého
laboratória. Viete, kde je, však, chudáčku môj zlatý? -- Zurian sa
usmial a pohladil jej vlasy. -- Tam som bojoval proti vám, keď som
myslel, že mi vnášate na oddelenie anarchiu. No, tak tedy. Teraz tam nik
nebude a dvere sú otvorené. Ale zato ta najprv opatrne nakuknite. Keby
tam nik nechodil, zajdete si ku skrini, kde sú lieky. A teraz dajte
dobrý pozor: Na druhej polici shora, vľavo, celkom pri stene stojí hnedá
fľaška, stogramová s nápisom: Mo 2% steril. Je to jediná hnedá fľaška na
tejto polici, ľahko ju nájdete. Vezmite ju a strčte si do vrecka. Potom
na stolíku pri tejto skrini stoja sklené, ploché škatuľky a v nich v
alkohole injekčné striekačky. Poznáte desaťkubíkovú striekačku. Je taká,
akou som vám dával kedysi tie nepríjemné mliečne injekcie, čo ste po
nich tak ťažko a bolestne chodili. Dve takéto desaťkubíkové striekačky
ležia v alkohole v tej krásnej škatuľke vpravo. Aj ihly sú pri nich.
Chyťte si opatrne celú škatuľku, položte ju na okno, vyjdite z oddelenia
a z vonku si to soberte a prineste sem. Ale opatrne, a nech vás nik
neuvidí. Tak, dieťatko, choďte.

A vy, Lojzinka, mi spravte toto: zájdite si na oddelenie, k sestre
Leontíne a poproste ju, aby dovolila prísť ku mne tej pacientke, čo ju
včera policia priviezla. Nech ju oblečie a ak by ju niekto z doktorov na
oddelení hľadal, nech povie, že ma bude miesto vás ošetrovať. Vy potom
choďte k tejto pacientke, poproste ju, aby ma tu navštívila a zaveďte ju
sem.

Lojzka odišla a Zurian trasúcou sa rukou siahol po teplomere. Zmeral si
horúčku. -- Tridsaťdeväť celých, osem desatín stupňov. No, tak, tak.
Krásne. Ja som si myslel, že som na ceste vyhojenia a zatiaľ paraziti
robia na mňa generálny útok. Prekročili ochrannú bariéru, rozšírili sa
do zadu, zachvátili mi prostatu a teraz, aby som čakal, kým sa mi
rozšíria do celého tela. Sssst... -- Záchvat krutých svieravých bolestí
mu prerušil myšlienky. Na mieste prostaty cítil žeravé železo. Pálenie
pomaly povoľovalo a Zurian ležal nepohnute, aby si ho znova nevyvolal.

-- Ja tedy prehrávam tento boj. Nie som tým vyvoleným klbkom bojovným,
ktoré má zdolať gonokoka, ako zdolal Ehrlich spirochaetu pallidu a
Pettenkofer bacila týfu. Nebolo mi dovolené zvíťaziť, ba som hodený na
pospas zbojníckym útočným Atómom. Moje telo, tento pozemský obal mojej
túžiacej, rozumkujúcej duše, slúži za výživnú pôdu malilinkým,
neúprosným, chamtivým tvorom. Živá tkáň slizničná je im bydlišťom, jej
sérum potravou a moja teplota dobrou, žiadúcnou životnou podmienkou.
Cucajú ma, žerú ma a znivočia s božskou samozrejmosťou, akoby to ináče
ani nemohlo byť. He-he-he, sancta simplicitas! Fúj, nemôžem sa rehliť,
lebo pichne ma v prostate a cítim zasa to žeravé železo. No, no, ustanže
trošku, nesmyselné nutkanie!

Ejhľa, nie som povolaný, aby som zabil gonokoka. On zabíja mňa.

Ach, tu ste, Filomenka, aká ste zlatá, šikovná! Prinesli ste mi všetko?
Výborne, dieťatko! Nevidel vás nik, pravda nie? Teraz ma môžete opustiť.
Vďaka vám za všetko a myslite kedy-tedy na svojho zlého, zamračeného
doktora.

Jeho usmievavý pohľad, plný nežnosti, lúčil sa pri dverách s jej verným
a hladkajúcim pohľadom.

-- I vy ste tu už, Lojzka? Aká ste dobrá! Ďakujem i vám za všetko. A
teraz nás môžete opustiť. S Bohom, Lojzka moja dobrá!

Dvere sa zavrely a v izbe ostali dvaja. Chorý lekár a chorá pacientka.
Stála pri dverách, kde ju Lojzka nechala.

Zurian sa díval na plafón. Tak sa míňaly minúty v mlčaní.

Zurianova rozpálená tvár sčervenela ešte viac.

-- Medúza, -- riekol tichým, prosebným hlasom a obrátil sa tvárou k
bielej postave.

Tá však len stála pri dverách s hlavou odvrátenou a mlčala.

Uplynulo v tichosti pár minút. Zurianova tvár bola teraz bledá. Stisol
zuby, aby hlasne nezavzlykal. Hej, vždy tak bolo, cudzia, chladná,
kamenná Medúza! Lenže inokedy priblížil som sa ja, chytil som ju za ruku
a keď ma odsotila, či sa mi chcela vytrhnúť, zápasil som s ňou, nepustil
som ju, prihováral som sa k nej, kým sa neuspokojila a neprivykla. Som
slabý a rozpálený, nemôžem sa postaviť ani na nohy, a ona ma nevidí a
nečuje. Kto vie, kde jej myšlienky blúdia? Pätnásť mesiacov, čo som ju
nevidel. Je to ona, nie je to len akýsi prelud?

-- Medúza, -- volal ju zasa.

Biela postava sa ani nepohla.

Hej, opustila ma. Ušla odo mňa ona, ktorá bola vždy taká bezradná,
ktorej som bol jediným smyslom živola. Š1a medzi ľudí, medzi ktorými
nemala čo hľadať, a zatiaľ ja som tu živoril, hynul v beznádejnej túžbe
po nej. -- Rozhorčenie mu sovrelo hrdlo, zakryl si oči oboma rukami.

-- Medúza, -- volal po tretí raz. Bol to už len vzdych beznádeje.

Pohla sa a pomalým krokom sa blížila. Pred posteľou sa zastavila. Tvár
mala odvrátenú. Zurian vystrel k nej obe ruky.

-- Medúza, vy nemáte pre mňa ani slova? Prosím, prosím, poďte sem ku mne
a sadnite si sem, na okraj postele.

Mlčky poslúchla a dívala sa meravo ďalej do povetria.

Zurian prebojoval krutý záchvat bolestí. Pomaly popúšťaly. Medúza sedela
na okraji jeho postele a on sa cítil v tejto chvíli na podiv pokojným.
Prehovoril a jeho hlas znel vľúdne, skoro veselo.

-- Medúza, tu ste pri mne? Tak dávno, dávno čakám na vás, Medúza!

Medúzina tvár pomalinky sa obracala k nemu.

-- Ubití, dokaličení, ale sme tu teraz spolu, Medúza. Ej, zdá sa mi,
šliapem po hraniciach nekonečností a cítim sa tak ľahko, tak utešene
ľahko. Pozrite sa na mňa, Medúza, aký som vľúdny a usmievavý.

Medúzin pohľad stretol sa s jeho zrakom. Zurian sa zachvel.

-- Medúza, -- riekol polohlasne, -- duša moja jediná, neseďte mi tu
teraz tak cudzo, tak chladne. Som vrak, telesne dodrúzganý, ale duša
moja prekypuje láskou a obracia sa k vám sťa rozvitý kvet ranného
svitania k vychádzajúcemu slnku. Medúza, nebuďme si my cudzí v tejto
chvíľke.

Medúzine oči široko sa roztvorily, jej bledá tvár sa nadchla. Žiarila
napnutou vôľou a tuhou po čomsi krásnom, čo nevidely len jej oči.

-- Duša moja jediná, -- hovoril Zurian, ako by v extáze, -- spriateľme
sa my tu teraz. Buďme si tými, čo sme si mali byť vždy a čo sme boli tak
málokedy. Buďme si teraz láskaví, a svorní bez boja. Podajte mi svoju
malú, bielu rúčku. Tie tenké, priehľadné ručičky mojej Medúzy. Nech
pohladia moje čelo, nech cítim okolo tvári ich hodvábne objatie. Cítim
chladivý vánok, čo rozvíri úder krídla bielej holubice môjho smierenia s
večnosťou. -- Zurian bozkal, bozkal tisíc ráz tie biele, tenké rúčky.

-- Medúza, vy mlčíte a ja mám k vám veľkú, veľkú prosbu.

Jej oči, nekonečne hlboké, a dobrotivé, spytovary sa, Medúza, potykajme
si mi teraz. Medúza potriasla hlavou a zakryla si tvár. Prehovorila
zimničným, trhaným hlasom:

-- Karol, Karolko, preč odtiaľto, dosť toho, nežiť, nežiť!

Udivene pozrel na ňu.

-- Veď budete zdravá. Medúza. Dole vás vyliečia, primár vás uzdraví, ako
každého. Bude všetko dobre, budete žiť.

-- Nechcem, Karol, Karolko, nechcem žiť. Sama si neviem rady. Chcem
umrieť.

-- Medúza, rozmysleli ste si to? Viete, čo hovoríte?

-- Karolko, -- jej zrak bol ako predtým, plný napnutej vôle a túhy po
čomsi krásnom, -- Karolko. chcem umrieť, umrieť, umrieť.

-- Dobre, Medúza, je to naše posledné svitanie. Pôjdeme spolu, chcel som
len sám, ale pôjdete so mnou. Chcem však, aby sme išli svorne. Odhoďme
všetko, čo je umelé a cudzie medzi nami. Chcem, aby si mi povedala: --
Ty.

Medúzine pery ledva viditeľne šeptaly:

-- Ty, môj milý.

Jej rúčky sa ovinuly okolo jeho hlavy.

-- Ej, chodili sme po čudných cestách, vždy sme si vyvolili tie
najkľukatejšie, najneschodnejšie cesty. Či sme nemali byť radšej
normálnymi, vpraviť sa nejako do sveta. Pamätáš sa ešte na vilu, čo sme
mali mať? Obrastlú brečťanom a zeleným, divým hroznom? Záhradku s
útulnými, orgovánovými skrýšami, s ovocnými stromkami. Ja som mal byť
dobráckym, usadlým dedinským, či malomestským lekárom a ty mojou
výbornou, skúpou, hrabivou gazdinkou. Mojou ženou, paňou môjho domu a
matkou môjho syna, ktorý mal byť radosťou nášho života a naším
pokračovaním. Už dnes by bol náš syn veľký chlapec. Kto vie, ako by bolo
bývalo? Možno sme nemali bojovať proti Neviditeľnému? Mali sme slepo
prijať jeho rozkazy a nechodiť po cestách vlastných. Poslúchať bez
myšlienky odboja. Eh, kto vie, ako by bolo bývalo, ale dnes je to už
jedno.

Dnes už toho dosť! Sme živnou pôdou malých, neviditeľných tvorov. A ty i
nového, vzklyčiaceho života, násilného, nevolaného, nežiadaného.
He-he-he, to je na posmech, my, ktorí sme odopreli dať život vlastnému
pokračovaniu, teraz aby sme ho dali cudziemu parazitu. Človek v celom
svojom pozemskom bytí je stálou živiacou pôdou parazitov, ak nie tých
cudzích zbojníckych, tak vlastných potomkov, čo chcú von, do života ako
pokračovanie. Zdediť od nás toto nezmyselné živorenie.

Ak mi nebolo dané zdolať gonokokov celého ľudstva, ubijem aspoň tých, čo
nás využijú za pôdu. Sme im termostatom, teplou skrinkou so stálou
výhodnou teplotou tridsaťsedem stupňov. Počkaj, my im snížime teplotu na
šestnásť stupňov Celsiových, lebo toľko je tu v izbe. Jednoducho
termostat vychladne a ten pán, čo ich vynašiel a čo ich v nás pestuje,
môže sa zlostiť.

Therapin sterilisans magna. Teraz si ju vykonáme. Urobíme sa dokonale
sterilnými. Zbavíme sa všetkých parazitov. Zničíme si tú špinavú larvu,
to naše telo, čo je dobré len nato, aby slúžilo za potravu pliage
parazitárnej. Budeme čistí, aká bola zemekôra kedysi v praveku, kým bola
ešte horúca, kým sa na nej nákaza života nemohla ujmúť. Obrátime sa v
prach, Medúza, v čistý anorganický prach. Navrátime sa do lona večného
pokoja sveta anorganického.

Ešte odkaz do sveta živých. Dušinka, podajže mi atrament a pero. Chcem
písať, rozlúčiť sa so svojím starým magistrom. Potom už nebudeme mať s
nikým nič spoločného, len s jedným jediným človekom a tomu by som tiež
rád čosi napísal.

A Zurian písal najprv starému profesorovi:

Môj pán profesor!

Duša moja v tejto chvíli prekypuje vďačnosťou a láskou k Vám. Spomínam
si na krásne chvíle, keď ste mi hovorili o vznešenosti Medicíny a
uvádzali príklady hrdinských lekárskych životov. Moja rozhorúčená
fantázia snívala o novodobom hrdinstve, ktoré by bolo viazané k môjmu
menu, ale stroskotal som, a úplne dodrúzganý, vzdávam sa všetkého.

Medicína bude sa vyvíjať i naďalej. Prorocký zrak Váš neraz osvietil mi
veľkolepé cesty, ktorými by sa mohla ubierať a tešili sme sa nad jej
budúcnosťou. -- Mňa v tejto chvíli chytá sa zloba.

Ja by som nedovolil, aby ju kde-kto znesväcoval. Chcel by som obmedziť
výchovu lekárskeho dorastu. K štúdiu medicíny nepripúšťal by som široké
davy bezduchých nechápancov. Spravil by som z nej tajomnú vedu
egyptských kňazov, sto ráz skúšaných, spoľahlivých, oddaných, báječných
indivíduí. Do tajomství božích nedal by som nahliadnuť stereotypnému,
bezcitnému hmyzu, aký je dnes valná väčšina lekárov, ale každého by som
podrobil skúškam, kde by obstáli len tí opravdiví. Pátral by som po jeho
minulosti, po charaktere, žiadal by som na ňom dôkazy, ako žil, čo
vykonal pre ľudstvo. Lekárom zaistil by som bezstarostný, pekný život,
aby nemuseli prijímať honoráre, lebo kde sa začína honorár, tam prestáva
lekárska morálka. To by museli byť všetci proroci, pustovníci, svätí
ľudia. Nie, nie, iných by som neprijal. Jediný dôkaz chamtivosti, či
chyby charakternej stačil by, aby som ich vylúčil a nikdy zpäť neprijal.
Nevysmejte sa mi, Môj Magistre, ani ma nepokladajte za premrštenca.
Pozrite si len, koľko bolo tu už a koľko je obrovských organizácií,
svetových mafií s vybraným členstvom, s ohromnou prípravou a nko často
nič pre nič, pre prechodné záujmy, ničomné hodnoty, pre poveru, pre
mydlové bubliny, pre veci, ktoré nik nezná a nik nevidel. -- Akože by
nezaslúžila takejto prípravy, takýto výber členov najvznešenejšia,
najdôležitejšia veda, odkrývajúca tajomstvo božie a opravujúca osudné,
odveké omyly, tak skutočne opravujúca, ako Medicína. Ona by zaslúžila
všetko, skúšky, výber, obrady, prísahy, celú dušu a celý život
vyvolených, ušľachtilých jednotlivcov.

A nie takúto cynickú čriedu, Môj Magistre, takúto bezduchú, kšeftársku
háveď, aká parazituje dnes na jej posvätnom tele.

Sú to moje posledné slová k Vám, Môj Učiteľu, moja posledná zlosť.

S láskyplnou dušou spomína na Vás

Váš vďačný Zurian.

-- Tak, Dušinka, mal by som písať aj domov, Oteckovi, sestrám, ale
nemôžem, nechcem. Pri ich spomienke cesta by mi bola ťažká, a ja chcem
odísť krokom ľahkým.

Nuž a ešte tomu poslednému zo živých.

Mareško!

Si posledný zo živých, s ktorým do styku prídeme: ja a moja žena. Je mi
trošku otupno, keď si na to pomyslím. Ani nie k vôli sebe, ale k vôli
svojej žene, ktorú tak rád by som chránil od krutosti a od brutálnosti
ešte aj v hrobe. I rád by som ťa poprosil, ušetri nás. Aj s diagnózou by
som! ti poslúžil, či príčinou smrti: Otrava morfínom u oboch. -- Keď si
pomyslím, je vlastne jedno, či človeka červi búrajú pod zemou, alebo ty
na povrchu. Potom spomínam si na svojho nebohého profesora patologickej
pitvy, ktorý rozpitval toľko tisíc ľudí a sám si želal ten samý osud,
nariadiac svojmu docentovi, aby ho po smrti rozpitval. -- Prosím ťa
jednako, rešpektuj môj vkus aspoň natoľko, aby si sa nám hlavy nedotkol.
Je mi nechutné pomyslieť si, že sa ztadiaľto odsťahujem s mozgom v
bruchu, kam ho tvoj sluha po sekcii pohádže a zašije. Viem, že si na
mŕtvoly ako divý a neodpustil by si si ani jednu, ale toto nám vari len
neodoprieš.

Potom ešte niečo. V tejto nedôstojnej čriede doktorských niktošov bol si
jediným, koho zaujímalo nielen to, kto ma sem zaprotežoval, kedy sa
ztadiaľto od pracem a kto by prskal, keby ma praštili do nosa -- ale i
to: zkadiaľ som, ako to tam u nás, či som tu rád. Vidíš, z týchto zjavov
si teraz strúham titul na žiadosť: Keď si nás rozkrájaš, Mareško, tak si
nás aj upeč. Tu v zásuvke malého stolíka nájdeš vkladnú knižku na
päťtisíc korún. Vyzdvihni to, Mareško, a daj nás oboch spáliť vo
vinohradskom krematóriu, za Olšanmi. Sme oba gniavení a využívaní drzými
parazitmi a chceme byť čistí. Premeniť sa v bielu žiaru, v čistý
anorganický popol.

Nechceme ešte i v matke zemi dvadsať rokov slúžiť za potravu červom a
parazitom, aby sa v nás vystriedaly všetky možné druhy hnilobných
baktérií. Chceme byť čistí a to rýchlo a naraz. Vzplanúť v spaľovacej
komôrke jasným plameňom, rýchlou destiláciou zmeniť sa v plyn, pŕchnuť
do éteru a zhorieť, za hodinu chorieť jasným plameňom v pár hrstí
čistého, anorganického popola.

Vteliť sa do zeme, medzi skaly a kamenie hôr, do bahna bezodných morí,
do piesku púšte, do nekonečnej, bezživotnej ríše anorganického mieru. To
bude naša veľká sterilizujúca liečba, ideál všetkých lekárov. Urob to,
môj dobrý, lenivý Mareško, pravda nám to spravíš?

Dobre sa maj, stará hyena, môj priatelu.

Bozkáva ťa Tvoj Zurian.

-- Tak, Dušinka, som hotový. Ešte zalepiť a adresu. Tak. Ostatným
bedárom nemám čo povedať.

Zurian podíval sa na hodinky.

-- Pol dvanástej. Na dvanástu hodinu už chcem byť ztadiaľto ďaleko.
Dušinka, si pripravená?

Nemo prikývla.

-- Pôjdeme spolu do krajov čistoty a pokoja. Bude to tiché pominutie.
Dobrotivý liek, pravá Nirvána. Si odhodlaná?

-- Len keď pôjdem s tebou. -- Jej ramená ovinuly sa mu okolo krku.
Tisícimi bozkami zasypala jeho tvár, vlasy i ruky.

Zurian sa vzpriamil. Treba robiť. Nedbal o bolesť. Len zúr si pliaga
naposledy! Pery sa mu skrivily v opovržlivý úsmev.

-- Posledný boj, generálny útok s oboch strán. No tak, do toho!

Naklonil sa z postele a pritiahol si stolník so sklenenou škatuľkou.

Vyňal jednu z desaťkubikových striekačiek, sostavil ju, nasadil ihlu,
fľašku otvoril a nassal plno obsahu. Dvadsať centigramov morfínu vari
len postačí. Najmä takto pri zoslabnutom, zimničnom stave.

Kúsok vaty omočil v alkohole a očistil si miesto na ľavom ramene.

Medúza mu zadržala ruku.

-- Karol, Karolko, najprv ja, ty by si ma potom nemohol, alebo nechcel
vziať so sebou.

-- Nie, dušinka, pôjdeš so mnou, ale ja som silnejší, vydržím viac a
chcel by som odísť s tebou súčasne.

Bez váhania vpichol si ihlu pod kožu. Ruka sa mu zastavila. Ešte moment.
Obzrieť sa vari ešte? Dotiahnuť sa k oknu a dať posledné s Bohom slnku,
stromom a celej jesennej prírode? Zablúdiť ešte v myšlienkach ta, kde
čnejú v diaľke vysoké topole, hľa, blíži Ha k nim s ohromnou rýchlosťou.
Za nimi zaletíme na kľukatá, strieborná stužka rozmarného, starého
priateľa jeho detstva, Váhu. Minuli už štíhly komín drahoveckého
liehovaru a tehelne, rúti sa naproti ohromná budova Ružového Mlyna. V
úzadí kúpeľný ostrov bananským kopcom a ohromný, starý park. Už sú nad
nimi, spustili sa úplne nízko a krúžia nad domom. Je ráno sedem hodín,
či už vstali, či vybehnú na rachot motora? Spustili sa ešte nižšie,
krúžia už skoro celkom nad strechou. V záhradke rozoznať už kvetináče a
plot slnečníc. Úzke strmé kruhy, stroj sa postaví centrifugálnou silou
úplne na krídlo, závratnou šikovnosťou krúži len stále nad domom v dlkom
priestore. Tu, hľa, naraz sa zjavili všetci na dvore: Otecko, Hela i
Joľka. Kývajú mu šatkami. Vítajú ho veselo. Chce im tiež dať znamenie,
zdvihne pravú ruku v ohromných, chlpatých, kožených rukaviciach. Vietor
sa mu zapne do ruky plnou silou. Len s najväčšou námahou vie pár ráz
ťažko zakývať na znak pozdravu. Vystúpia strmým oblúkom, skoro kolmo,
vyššie, kruhy sú väčšie, pilot vypne motor. Krúžia v špiráloch v
najväčšej tichosti, len vietor fučí po trupe Bosky a zdola jasne znie
pozdrav: Vítajže nám, vítaj, len abys nespadol! -- Nie, otecko, hneď
sostúpime, príďte mi naproti von, na letište. Potom zmizne domček, i
zelená záhradka, motor hučí zas, vzdiaľuje sa dedina, zmizne Váh i
topole v hmlách, letia, letia závratnou rýchlosťou preč do neznáma...

Letia do neznáma a s nimi sa rúti, letí všetko. Neni teraz, neni zajtra,
niet času. Za ním, hľa, chrlí sa strašlivá katastrofa času, čo smetie
všetko, bez stopy. Už neni dnes, už neni zajtra ani za sto rokov, už
niet otecka, známych, okolo cudzie tváre, noví ľudia, ale už ani tie nie
sú a zasa nové a nové. Stále sa meniace radosti-bolesti, cudzí ľudia a
predsa tí samí, s tými istými večnými túhami. Nepretržitý rad jeho
živých bratov na zemi i vo vesmíre. Rozsypané i účelne soskupené Atómy
Večného, Nehynúceho života.

Zurian v kalných zimničných víziách počul, ako hrmí, rachotí za ním
strašlivá záplava času, ako ho odnáša ozrutným letom do nekonečného
neznáma. Ten obraz občas prerušovala tvár, drahá, milovaná tvár otecka a
obraz zeleného domčeka. -- Potom sa striasol a spamätal sa.

Ťažký vzdych opustil Zurianove pery. Spomienka na jeho vlaňajšiu
návštevu doma. Zrak jeho blúdil po izbe.

Či pozrieť sa von naposledy aspoň ztadiaľto?

Tam, hľa, z okna pohľad na smíchovské stráne, na striebornú stužku
Vltavy, na mosty, na ktorých sa hemží mravenčí národ. Tu, zľava, mohutná
veža starého dómu svätého Víta, biela vežička Daliborky. Dlhé rady okien
Hradu odrážajú žlté úslnie. Tu sboku letenské záhrady, zelené parčeky,
jednička elektrika beží, škriabe sa hore kopcom sťa uľakaná myška. Sem
počut jej zvonenie. Oh, vonku prúdi život... Spýtať sa vtáčkov:
povedzte, detičky božie, je dobre žiť? Hniezdo si staväť, potomkov
vychovávať? Dvoch oviec, čo sa dole pasú: ovečky dobrotivé, chudokrvné,
radi žijete? Tráva zelená, oddá sa ti rásť, keď ťa aj tak spasú
wassermanové ovečky. Bratia moji, stromy neomrzelo vás ešte stáť celý
život na mieste? A prinášať plody, ktoré sa nikde ujmúť nemôžu? Byť
poslušným otrokom pokynu akejsi rozmarnej ruky, ktorá chce život,
množenie, zánik, spád a nesmyselné, nekonečné znovavzkriesenie?

Lúčiť sa vari aspoň s tým svetom, čo vidieť z okna? S panorámou mesta a
so zeleňou prírody?

Eh, fuj, či som ja básnik, či umierajúci krajčírsky tovaryš? Ešte sa i
lúčiť s tou hnilobou organickou? Eh, poďme! Keď už sme nežili, aspoň
umrieme ako bohatieri.

Energickým tlakom palca zatisol piest striekačky až na najnižší stupeň.
Vnikajúca tekutina nafúkla mu pod kožou okrúhlu opuchlinku.

Usmial sa na Medúzu.

Tá však už mala na ramene rukáv vyhrnutý a čistila miesto vatou, do
alkoholu namočenou, ako práve videla.

-- Dušinka, chceš?

-- Karolko, rýchlo, nenechávajte ma tu.

Druhá striekačka sostavená, desať kubíkov roztoku a bleskurýchle
pichnutie pod kožu.

-- Dušinka, nebolelo však? Spravil som to rýchle a šikovne.

Hľadeli si do očú a mlčali.

-- Dušinka, nadišla chvíľka, lúčme sa. Vchádzame do ríše pokoja.

Jej hlava pozvoľna klesala na bielu podušku. Jej oči posledným napnutím
životnej sily vnorily sa v jeho zrak. V tom pohľade sa dve duše na prahu
Večného Mieru objaly. Potom viečka klesaly obom.

Veľké hodiny nemocnice bily dvanástu.
