# 1

Jozef Drobecký urobil, ako si bol zaumienil. Vrátiac sa zo Zrnovca,
odbavil doma čo súrnejšie veci a na druhý deň zavčas rána poberal sa už
do Bystrice.

Nenáhlil sa tak pre Hutyánszkeho a majer, ako pre iné, celkom iné veci.
Začal sa znepokojovať o zajatých. Čím sa väčšmi blížil k Šturcu, tým
väčšmi rástli starosti, ani ťažké mrákavy v sparný letný deň.

Zajatých mal jednostaj na očiach, ako ich bol videl vtedy pod Šturcom,
poputnaných v pároch, na rozheganých drabinovčekoch a hnojničiakoch.
Trápil sa, či ich nepotkalo niečo v Bystrici. Ešte dobre, že si Hlavčo
vypožičal u Chudých ľahký vozík; na ňom ubúda cesty inakšie, ako na
vážnom furmanskom voze. Ani na Marienku nemohol myslieť, ako by si bol
žiadal; znepokojujúca prítomnosť zastierala čiernymi tôňami svetlý jas
očú, belasých ako nebo o poludní.

Keď vtiahol do mesta, odložil na stranu pokonávanie, pre ktoré vlastne
prišiel. Len čo sa ogabal, pobral sa na ulicu bez cieľa. Na námestí bolo
veľmi živo; ľudí sa hmýrilo ani o veľkom trhu niekedy pred Vianocami,
iba že netrhovali, ale sa tmolili sem-tam bez roboty. Na prostriedku
okolo sochy je prázdno, nieto šiatrov, ani vozov; šiatre sú len dva či
tri s chlebom a s koláčikmi, s onajskami, ale omnoho menšími, ako bývali
v pokojné časy. Tento veľký ruch ho zarážal; minulý raz, ak ho i bolo,
nevšímal si ho, ako dnes. Vtedy sa mu motali v hlave samé kupecké
výpočty, kdežto dnešné starosti tisnú ho priamo do krútňavy politického
kvasenia. Vidí, že z ľudí ak desiaty-pätnásty bude z mesta, ostatní sa
dohrnuli z bližšieho-ďalšieho okolia. Doviedol alebo dohnal ich záujem o
verejné veci.

Obrátil sa najprv k domu bohatého kupca, s ktorým má známosť, odberajúc
od neho tovar. Je úslužný a priateľský. Hoci je nie Slovák, poslúži mu
iste, ak bude môcť. Do politických prúdov sa nedal strhnúť; stráni sa
najmä výstredných, ktorí privolávajú --- myslel si --- ďalšie nepokoje a
otrasy na krajinu, nechcejúc sa spratať do kože, ako sa ukázalo len
nedávno pri uzneseniach kyptavého snemu v Debrecíne.

Sklep bol zatvorený; kupec bol v zadnej izbičke, lepiac betlehem s
ovcami a pastiermi zo stružlín, machu a črtenia. Vyskočil, keď zazrel
Drobeckého. Zaradoval sa mu, ako dobrému známemu, hoci vedel, že z
veľkých kúp nebude dnes nič. Ani by ho nemal čím obslúžiť, keby i chcel.

„Nemáme inej roboty, tak sa zabávam. Robím betlehem deťom na Vianoce.
Len nevedieť, či budú pokojnejšie od tohoročných." Hneď preskočil na
ožihavé starosti. „Odrezaní sme od sveta, doskami zabili náš neveľký
svet. ,Honi'^1^[^1] je zvučné, vábivé heslo v ústach grófa Kazimíra
Batthyányiho^2^[^2] a jeho veľkopanskej družiny, ale v skutočnosti je
bez obsahu. Nenadeje naše prázdne sklady novým tovarom, keď výroby
nieto."

Odviedol ho do sklepu, temer prázdneho, s pustými policami a
priečinkami. Prázdnotu nemohli zatušiť motyky, čakany a rýle v jednom
kúte, bedny so starou slamou, rozostavené sem a tam, a ani hoblíky,
nebožiece a dláta v radoch na policiach. Tu čakajú riadiky pokojných
remesiel rozumnejšie, lepšie časy. Sklad pri sklepe bol zaprataný
dreveným nádobím, putňami, dbankami, kaďami, diežami.

„Tu máte, čo môžeme vyrábať," usmieval sa. „To je náš ,honi' priemysel.
Medené hámre sú prázdne, odkedy prešlo popri nich vojsko Görgeyho. S ním
zmizli z našich strán drahé i menej drahé kovy. Čo tu vidíte, skupujem
na trhu a dávam do skladu, aby nezíval úplnou prázdnotou. Ešte dobre, že
ľud majstruje čo-to: netratí úfnosti ani v takéto časy a nebojí sa
peňazí."

Usmieval sa dosť spokojne nad touto biedou, v očiach sa mihala ukrytá
radosť.

Drobecký mu vyjavil, že neprišiel po tovar, na čo mu kupec ukázal
škodoradostne svoje bohatstvá, ktorými by mu mohol poslúžiť na tento
čas. Drobecký sa dovtípil, že za touto biedou sa skrýva kupecký dômysel.
Iste odpratal čo cennejší tovar do dobrých úkrytov, aby ho nemusel
rozmrhať za mrcha peniaze. Drevený a iný tovar kupuje, nebodaj, len aby
sa sprostil nespoľahlivých košútok.

„Kým idú tieto peniaze," riekol mu Drobecký, žmurkajúc, „na iný tovar sa
ťažko zmôžeme. Predošle som doviezol z Bystrice peria a vína."

„Peria by i ja kúpil, len by ho bolo. Vína nie. Vyňuchali by ho krčmári.
Musel by ho predať za --- hm, dobré peniaze. Radšej kúpim čokoľvek, čo
sa zíde i potom."

Drobecký sa mu zveril, po čo vlastne prišiel. Kupec sa veľmi zachmúril,
začal sa škrabať popod kučery, už hodne sivkasté, ako sa vlnili okolo
uší.

„Ľutujem, ľutujem," krútil hlavou. „Nemôžem poslúžiť, čo by ako chcel.
Tie kruhy sú neprístupné, aspoň nám, kupcom, hoci sme domáci. Páni,
ktorí rozkazovali donedávna, neznamenajú nič. Utiahli sa a či sú
odstrčení do kúta. Miesto nich sa rozhadzujú nové, neznáme veličiny z
cudzích krajov. Ak sa i udržal podajeden z predošlých, je zastrašený
dnešnými dejmi; bál by sa zasiahnuť do veci, aby ho neokríkli, že je
nespoľahlivý. Osobnosti, ktoré dnes rozhodujú," dodal už temer pošepky,
„dali sa obstúpiť krikľúňmi, o ktorých nevedieť, skadiaľ prišli." Trochu
rozmýšľal, váhal, naostatok sa predsa len osmelil doložiť, čo sprvu
chcel radšej zadržať pre seba. „Zle sa žije v toľkom špehúnstve a
podlizačstve. Najväčšmi sa okolo dnešných veľkomožných obšmietajú
kupci," žmurkol naň jedným okom a ukázal k uchu, „ktorí tu nosili
skrútené rúročky z vlasov a nejedia mäsa, ak ho neodobril
šachter."^3^[^3]

Spomenul mu i niektoré mená, ak by sa chcel na nich obrátiť, pravda,
prichodilo by mastiť kolesá.

Drobecký si i poznačil mená a odišiel. Vybral sa k známejším Slovákom, z
ktorých poznal niektorých i osobne. Ani jedného nebolo doma. U dvoch či
troch dostal sa i do bytu, ale v ňom našiel iba ženy a deti, ustarostené
a uplakané. Tak zvedel, že čo bolo otvorených Slovákov, muselo utiecť z
domu; kto nestihol utiecť, je dnes zajatý. Okolité dediny tiež očistili
zo Slovákov; ostal v nich iba nevedomý, zastrašený ľud. Radili mu, aby
sa ani neustával. Čo hľadá, nenájde v Bystrici.

Tak sa pobral hľadať Hutyánszkeho.

Bolo temer poludnie, najpríhodnejší čas zastihnúť ho doma a nebyť na
obtiaž. Nerád by ho znechutiť, ak má nerád návštevy.

Musel ísť až za bránu. Hutyánszky mu udal, že tam býva, v tichom dome,
pri veľmi dobre známych. Za bránou Drobecký nenašiel domu, aby mohol
hostiť takého pána, ako Hutyánszky. Zazrel veľkú krčmu s pajtou pri
ceste, za stavbami sady a záhrady. Váhal, na koho sa obrátiť. Na krčme
videl otvorené dvere, v prednej dosť hodne ľudí za stolmi; od nich
doliehala vrava až na cestu.

Vošiel do veľkej. Za šramkami sa obhadzoval krčmár, ktorému sa hustá
brada už dosť dobre šedivie okolo uší. Živé, jastrivé oči blysli oproti
hosťovi.

„Hľadám pána Hutyánszkeho Gábora, je kapitán gardy. Povedal mi, že býva
za bránou, ale neviem, v ktorom dome."

„Veľkomožná milosť pán Hutyánszky Gábor je u mňa na kvartieli," riekol
veľmi hrdo, hodiac brčkavú hlavu nazad. Vytrčil ruku, na nej sa vystreli
tri prsty akosi veľmi, až boli prehnuté; ukázali mu ísť naokolo ku
dverciam od šramiek. „Pustím ich tadiaľto, cez bočnú sa neoddá."

Bočná musela byť tiež plná, z nej doliehala vrava a štrnganie pohármi.

Prišiel za šramky, musel sa prevliecť opatrne, aby nepoprevŕhal krpky a
veľké fľašiská, ktorých bol hodný rad popri stene. Krčmár mu otvoril
dvere chodby, poklonil sa a riekol:

„Len rovno do pitvora, v pitvore do prvých dverí napravo."

Drobecký sa dostal do pitvora. Hutyánszky chválil pokoj a tichosť
hospody. Veru pekná tichosť! Vie prifarbiť, vie, keď chce ukazovať
panstvo. Chichotal sa v sebe nad pokojom a klopal na prvé dvere vpravo.
Nebolo odpovede, iba čo počuť akési šuchoty a strkanie stoličiek. Naveľa
sa ozvalo „Voľno!" hrubým, trhaným hlasom.

Zaradoval sa, poznal hlas Hutyánszkeho. Naradovaný otváral dvere, akoby
mal vletieť k najväčšiemu priateľovi. A skutočne Hutyánszky skočil živo
proti nemu, s vystretými rukami, i oči mu boli jasné, iskrili sa. Krok
nemá taký odmeraný, ako pod Šturcom, vošlo doň čosi pružnosti. Pravda,
vtedy len čo bol zišiel z koňa po dosť dlhej ceste, kým tu vstal, ako
vidno, od dobrého obeda. Na stole je ešte tanier s kôstkami najskôr
mládky; v mláčke omáčky sa váľajú dve-tri hádzané halušôčky. Keď mal
ruky slobodné, Hutyánszky si začal vyhládzať fúziská, iste omastené
dobrou omáčkou. Zapíjal si obed vínom, ktorého tiež bolo čosi ubudlo z
pintovky.^4^[^4]

„Nuž prišli, Drobecký?"

Pozeral mu veľmi natešený do očú, stískal mu ruku znova.

„Zadržal som slovo," pohodil hrdo hosť.

„Pekne od nich!" Tľapol ho ťažkavou pačkou po pleci, že sa mu prišlo
uhnúť. „I ja som v slove. Škoda, že prišli post festum."^5^[^5]

Ukázal na stôl s prázdnym tanierom, ktorému sa už nebolo čo úfať.

„Škoda!" prisvedčil Drobecký; nevedieť, či naozaj, či zo zdvorilosti.
„Nemohol som prvej, len pred chvíľou čo sme sa doredikali."

Nebola síce živá pravda, čo povedal, ale si myslel, že sa pri tejto veci
skôr sprace nepravda, ako pravda.

Bol trochu zmútený pred vodcom gardistov. Našiel pri ňom veľké premeny,
ledva sa mu mohol priznať. Bolo v ňom veľa spokojnosti, až sa črpkala z
neho. Fúzy sa mu ježili, ale od radosti, v očiach preskakovali iskry sťa
bublinky, čo sa sypú na sivý povrch šťavice. Okrem veľkej radosti videl
neďaleko neho stvorenie, na ktorom by bol iste nechal úlipné oči, nech
ich stvorenie neodhrnie od seba znevaživým pozorom, že nestojí o takých
šantovných hostí. Stvorenie stálo opreté o stôl pri stoličke, na ktorej
sa sedelo Hutyánszkemu ani na tróne, kým oberal kôstky. Bielymi rúčkami
s jamkami na stavcoch naprávala si vlasy, ako ich naprávajú ženy, keď
nevedia zmyslieť rukám pilnejšej roboty. Rukám je v niektorých príhodách
života nie najlepšie, akoby boli zbytočné, ba priamo akoby zavadzali.
Pod nepokojnými prstami sa ulihujú mäkké vlny vlasov, ktorých žúžoľ
hádže belasé odblesky. Žltkavé, jemné šaty s belasými zvončekmi stlali
sa ladne po bujnej postave; iba rukávom akoby bolo ťažko držať v sebe
živú náplň, vyhládzajúc sa a priľahnúc veľmi okázale k okrúhlostiam
sviežeho ramena.

Drobecký vytriešťal lakomé okále. Prišla mu v najväčšej tvŕdzi i
Marienka na um. Koľko bude treba, chudinke, pojesť šošovice, kým sa bude
môcť postaviť tejto bujnej kráse, ak je pravda, že od šošovice sa dievky
poprávajú a peknejú. Marienka bude nebodaj staršia, ale žiaľ, tejto tu
bola by len tônička, hoci úhľadná a jasná, ale jednako len tônička.
Trafilo sa mu potknúť niekoľko ráz o jej oči, ale zakaždým ho vysadila
predo dvere; boli tmavé, ako letná tichá noc, v ktorú cvrčky veľmi
vyhúdajú, hviezdy padajú, nič sa nehýbe, všetko drieme, ba i rosa
oneskoruje sa kdesi po vŕškoch. Ale by sa bol zabožil, že v tejto tmavej
noci horia jasné večernice, vyblkujú a hasnú. Pozrieť do nich až ta, kde
sa končí tá hĺbka, padol by iste na zázračné polia, po ktorých by vďačne
lámal kolesá i múdry, hľadajúci kameň múdrosti.

Okolo sukne, ktorú nedrží obruč, robiac z nej prázdnu dutinu, ale
nakrochmálené biele spodné, prechádzal sa nečujnými ťahavými krokmi
biely máčik. I on je tučný, bujný. Srsť sa leskne na ňom, ale najväčšmi
na jednom uchu a na samom končeku chvosta. Na tých dvoch miestach bola
škvrna taká čierna, ako vlasy tej, okolo ktorej sa máčik obšmieta.
Chrbát sa prehybuje a ustiera ani had, najmä keď sa otiera bokom. Vtedy
vyvráti hlavu dohora, zahudie zhlboka i prižmúri i tak už prižmúrené
oči. Ale zavše prestane húsť znezrady, načúvajúc hádam tajomnému šuchotu
sukní. Vtedy sa chvost vystrie, hýbe sa iba samým končekom s čiernou
kystkou z boka na bok, ani čo by mal v sebe samostatný, oddelený život.
Z takých dúm ho vytrhol hrubý hlas Hutyánszkeho. Bol hrubý, ale dnes
veľmi poddajný, ťahal sa hladko ani hrubá dratva, keď ju navoštia
dokonale.

„Pôjdeme na stoličný súd. Elek báči^6^[^6] tú vec zariadi brevi
manu.^7^[^7] Bol som na patvarii pekných pár rôčikov, ale môžem povedať,
i dnes by sa stratil v tých kľukatých chodbách, kadiaľ musí prejsť taký
predaj-kúpa. Elek báči, rodený prísediaci, je v nich ako doma."

Jednačka nebola dlhá. Stvorenie sa hádam i divilo toľkej krátkosti,
privyknuté na dlhé, nesnadné jednačky jej otca. Pravda, netušilo, že
Drobecký sám nevie, čo kupuje, a Hutyánszky máločo viac vie, čo predáva.
Bol niekoľko ráz na majeri strýka Miháta, ale len na zajace. Zacenil len
tak z brucha, majúc na zreteli, aby vystalo na okrúhlu sumičku, ktorá by
sa mu teraz veľmi zišla. Drobecký zasa prikryl, aby sa sprostil čím skôr
mrcha peňazí.

Vybrali sa k báčimu Elekovi dvoma vrzmi, lebo do pitvora vyšiel Drobecký
sám. Vyprevadilo ho stvorenie, za ním zas máčik. Sám hosť by sa bol
sotva vynašiel v ceste. Na izbe bolo veľa dverí, až päť, z nich dvoje ku
strane pitvora, na protivnú stranu dvoje, najskôr do vnútorných izieb.
Piate vychodili na akýsi dvor; pri nich boli dva obloky. Na pitvornej
strane boli dvere do bočnej. Od nich doliehala vrava i štrnganie; zavše
sa chytil spievať niektorý hlas, ale už nemohol podletieť vysoko.

V pitvore mu ukázala dvere na podstenu, aby sa nemusel prevŕhať dlhou
chodbou a šenkovňou. Uklonil sa jej na rozlúčku; chcel pozrieť do letnej
noci, ale nevidel nič, len veľký uzol čiernych vlasov v tyle a okolo
neho schlpené brčky. Máčik, ako postála, zhúdol veľmi tuho, otierajúc sa
okolo nej.

Stál predo dvermi na podstene, čakajúc Hutyánszkeho. Mal si pripásať
šabľu, i tuším prihladiť vlasy. Za ten čas mohol Drobecký pozerať do
pajty, v ktorej bol jeden voz s deravými košinami, na ňom všakové
haraburdie. Malé, sedliacke mršiny driemali s opustenou gambou nad
močarným senom, ktoré by mohlo byť i slama. V kúte medzi pajtou a cieňou
sú poopierané oštepy, ba i kosy; nie sú napravené do kosby na kosisku,
ale na dlhých drúkoch vystreté dorovna, klať a riediť rady nepriateľa.

Veru tak! Rozheganý voz má naložený kotlík, hádam i iný riad a potom
hune, koberce a kapsy. Hádam ten istý, alebo jeho blíženec, z ktorého sa
zredikal Úložitý pod Šturcom. Pravdaže, veď i ľudia vo veľkej okolo
stolov sú gardisti: pamätá sa, škrečal medzi nimi i šťúply krajčír. V
bočnej budú iste hodnostári, s nimi i ozorný pobočník. Krčmár mal
pravdu. Hutyánzsky má u neho hlavný stan s vojskom a dôstojníckym
sborom.

Načakal sa dosť, kým ho zazrel ako ožiareného prebohatou svetlosťou.
Tvár akoby blčala. Ponáhľal sa veľmi, nemal sa kedy uriadiť; až teraz
vyhládza fúziská, ktorým sa pomiatli radky.

Eleka báčiho nehľadali v úrade, ale na byte. Práve odfukoval po obede.

„Mám ťa ako syna, Gabriš, ale neviem, či pôjde brevi manu. Dnes je
všetko čím hore, tým dolu. Veľká radosť, deti, cifrovaná! Na stoličný
dom pritrielila štafeta, hrad Budín je náš, deti! Krajina je naša!"

Hutyánszky podskočil, čapil dlane dovedna. To je súca novina! Čakala sa,
čakala; naostatok prišla, oj, prišla: jasná koruna na veľké víťazstvá
národného vojska.

„Toto je najkrajší deň môjho života. Najkrajší!" zvolal Hutyánszky
hlasom, že drnčali tably na oblokoch. „Keby nikdy, nikdy nezapadol!"

Elek báči mu prisvedčil.

„Máš sa čo radovať, máš. Dobre si sa pričinil, aby svitol milej, drahej
vlasti."

„Najkrajší zo všetkých!" roztruboval Hutyánszky, neposlúchajúc báčiho.

Drobecký, počujúc ho trúbiť, prežúval závisť. Najkrajší deň života:
veľké slovo! Svitne iba raz v živote, i to nevedieť, či každému. Mnohý
veru darmo ho čaká. V čom mu je ozaj najkrajší? Vo víťazstve, ktoré
predsa malo prikvitnúť ostatným ohnivom predošlých? Bez neho by boli
vyzneli doterajšie nahlucho. Drobecký mal cit, že sa boje neskončia
týmto víťazstvom; tušil, ten istý cit hýbe sa kdesi i v hlbinách duše
Hutyánszkeho. Prečo teda najkrajší deň, koruna predošlých i budúcich?

„Najlepšie bude, Gabriš, keď ste sa pojednali, vyviezť sa do Rudľovej.
Zabavte sa, obzrite si majer, vypite oldomáš na mieste. Keď sa vrátite,
nájdete spisy hotové."

„Éljen, Elek báči!" tľapkal ho po chrbte, až dunelo. „Vybehneme na dva
dni. Tebe donesieme kus šunky. Majú visieť kdesi dve či tri na pánte."

Šuchali si ruky, tľapkali jeden druhého po pleci. Hutyánszky šiel dolu
schodmi ako pierko, štrngajúc šabľou a ostrohami. Zíduc do brány, mal
skomponovanú traktu,^8^[^8] ktorú vytresne kramárovi.

Ale čo si predkladal, nemalo trvácnosti. Podrobnosti trakty rozpŕchli sa
ani páper púpavový, keď fúkne vetrík na bielu hlávočku. „Budín-Budín,"
húdlo mu v ušiach. Ulicou sa hrnú hŕby natešených ľudí. Nad mestom zvučí
hlahol všetkých bystrických zvonov. Spoza mesta zas dolieha durkot z
diel a či mažiarov.

„Drobecký! Pôjdeme ozaj do tej Rudľovej?" pýtal sa ho v obavách, či ho
nechytí za slovo.

„Ja ďakujem, Hutyánszky. Nemôžem, nemám kedy," odpovedal mu. „Mám mnoho
roboty," začal farbiť. Robota ako robota, bol iba znepokojený, nemohol
si nájsť miesta. Nepokoj sa v ňom rozmohol ešte väčšmi od tohto veľkého
ruchu. Žravý nepokoj mu vyniesol na jazyk slová, ktoré dosiaľ nemohol
vypustiť z úst. „Ani mi nepovedali, kde sú ich zajatí."

„Na stoličnom dome," odpovedal mu.

„Ostanú tam dlho?"

Hutyánszky sa zachmúril. Jas najkrajšieho dňa, akoby bol zapadol za
Urpín. Stisol plecia viac ráz, rukami skrútil tri-štyri razy sem-tam na
znak, že nevie.

„Neviem nič --- nespytujú sa ma!" Vialo z neho chladom a či nechuťou?
Drobecký ho počúval sklamaný. Predpokladal v ňom keď nie priazeň, ale
aspoň istý súcit k väzňom. Menilo sa mu, že pod Šturcom ozvalo sa v jeho
hrubom hlase niečo mäkkého. A tu odrazu chlad, nechce počuť o ničom.
Zatvrdilo mu srdce víťazstvo pri Budíne? Dá zas uzdu nenávisti k slabým,
lebo mu pribudlo moci? „Nik nevie nič!" doložil naostatok, ako na
vysvetlenie.

„Čo myslia oni?" naliehal Drobecký, mysliac, že mu hádam predsa len
krivdil. „Stane sa im niečo?"

„Dobre s nimi nebude. Neukazuje sa dobre, nie!" riekol surovo. Trochu
váhal, ale naostatok jednako sa len rozknísal. „Odsúdení sú, najskôr na
šibenicu. Farárov možno omilostia na prach a olovo."

Drobecký zdúpnel, kolená sa mu podlamovali. Musel sa chytiť
Hutyánszkeho, ináč by bol hádam z nôh spadol.

„Odsúdení --- odsúdení!" rozliehali sa mu v ušiach škrekľavé hlasy.
Bystrické zvony hučali divou harmóniou: „Odsúdení --- odsúdení!"

# 2

Držal sa hodnú chvíľu Hutyánszkeho, až prišiel ako-tak k sebe; ale ani
potom nemohol zobrať myšlienky dovedna. Rozleteli sa po divých kiaroch a
braliskách akéhosi Rozsutca. Ostal sám na ulici. Ako vo sne sa mu mení,
že sa odobral od Hutyánszkeho suchými slovami, iba čo mu sľúbil prísť na
večeru za bránu. Na večeru! Bude sa napchávať pečienkami?

Šiel za ľuďmi, nevediac, kde. Počul zvony, zas durkot, akoby stála bitka
niekde za mestom: ale sa mu ťažilo myslieť, čo to všetko znamená. Šiel
popred krčmu, z otvorených dverí zašiel ho tuhý zápach pálenky, prebral
ho krik ľudí, tam od stolov. Vošiel dnu, dal si slivovice. Upíjal pomaly
z kocúrika i začal zajedať onajskou.

Keď vyšiel na ulicu, bolo mu lepšie. Vidí splašených mešťanov otvárať
obloky, načúvať, aká je to zas sodoma.^1^[^9] Azda sa len nedoredikal
Görgey zatvoriť sa v ich peknom meste! Nemec sa dovlečie za ním, pobijú
sa, a kto vyhorí, bude mesto. Víťaz mu nadiktuje mastnú kontribúciu,
vyprázdni súkromné a verejné truhlice.

Idú celé kŕdle ľudí pod zbrojou i bez zbroje. Spievajú, až vrie:
„Kossuth Lajos azt üzente,"^2^[^10] a kričia: „Éljen!" Tento ľud, vidno,
nie je domáci; ktovie, skadiaľ sa ho dohrnulo toľko. Skadiaľsi doliehajú
zdrapy muziky, ktorú prerážajú zvony a delá. Na domy vyťahujú zástavy,
na obloky prestierajú krajinské trojfarby, alebo aspoň pestré šatky,
koberce.

Staré, slávne mesto, v ktorom vyvolili kedysi Bethlena^3^[^11] za kráľa,
strojí sa osláviť veľké víťazstvo vlasteneckých zbraní. Národ dokázal
znovu, že jeho hrdinstvu neodolá nijaká sila.

Na námestí panoval stisk. Odpratali sa i skromné šiatriky so šťúplymi
onajskami. Pod sochou vyhráva muzika. Čvrlikot husličiek pridúša ťažkavá
masa ľudu; iba čo počuť barboru dotušovať, ako spod zeme: ,Dú-dú,
dú-dú...' Lepšie sa prebíja nad hlavy hutnícka muzika, trúby a píštele
prerážajú šum ľudu. Neďaleko sochy zastal voz, zhadzujú z neho triesky a
polená. I dym sa počal dvíhať tam odtiaľ.

Hlavy sa pohýbali, ale nemôžu dozrieť, čo sa to chystá, lebo pred nimi
sa nadstrkujú tiež hlavy. Šťastní mešťania vo veľkých poschodových
domoch! Zotvárali obloky na námestie, nad jarabými šatkami a kobercami
tisne sa hlava na hlavu. Odkiaľsi sa blíži krik a tupý hukot mnohých
hlasov, sťaby hučal rozbúrený Hron. Od dolného konca idú mocní, zažití
chlapi v bielych zásterkách. Prvák nesie topor, z ktorého veje široká
stuha v krajinských farbách. Za chlapmi vedú paholci bieleho vola. Hoci
je priučený slúchať, trhá sa a skrúca sem-tam. Krik a huk ľudu ho
straší. Okrem toho mu ovešali pozlátené dlhé rohy stuhami; stuhy vejú i
na šiji, ba i na vôdzkach, na ktorých ho vedú. Kriky sa rozmohli do
ohluchu. Sňali sa i spevy zhora a zdola, nedajúc sa nijako zviesť do
jedného koryta.

„Bude sláva --- bude sláva!" čuje Drobecký okolo seba. „Upečú vola na
ražni na staroslávny vlastenecký spôsob. Vyvaľujú sudy, sudiská!
Í-huhú!"

Bol rád, že je tu. Prudké výbuchy radosti, oduševnenia stavajú ho na
nohy. Striasol zo seba slabosť a ohlušenie. Kde sa obráti, akoby videl
všade veľké slovo o čiernych literách: „Odsúdení --- odsúdení!" Tento
istý ľud pôjde, spievajúc divo zápalisté piesne, pod šibenice za
odsúdencami.

Pravdaže! Treba robiť, naskutku, tuho a bez strachu.

V meste býva veľmi vplyvný mešťan z poprednej rodiny. Idú o ňom zvesti,
že praje Slovákom a či práve, že je utajený Slovák. Nebol s ním nikdy na
slove, ale čo preto? Časy sú také, že neznámi sa snímajú ako najlepší
známi; najlepší známi zas bočia jeden od druhého, lebo si nedôverujú.

Trvalo hodnú chvíľu, kým mu natrafil do bytu, dlhými chodbami, až kdesi
do zadnej, ako na vyhnanci. Dobre mu padlo nájsť bohatého mešťana veľmi
ochotného. Meštianske, sebavedomé pohodlie akoby mu sľubovalo, že nájde
tu, čo hľadá.

Rozložil mu, čo ho k nemu doviedlo. Chcel by využiť jeho vlivu u veľkých
pánov v prospech odsúdencov.

Mešťan sa veľmi urazil, čo to prišli pýtať od neho; akoby sa vlivy len
tak požičiavali!

„Bola i jedna pani s dvoma deťmi v takej veci. S jej rodičmi mám známosť
ešte z mladých rokov, keď som bol v Hutách. Nemohol som vyhovieť ani
jej. Nemám styčnosti!"

Durdil sa v sebe, že ho prišli unúvať pre takú rozbabranú vec. Chceli by
ho strhnúť k sebe, zapriahnuť do tvrdého jarma jeho meno bez poškvrny a
orať na ňom svoje skôrnatené, zanedbané prielohy. Čo sú mu oni, alebo on
im? Ak zastal náhodou inokedy Slováka, zastal ho iste nie preto, že je
Slovák. Čo sú vlastne Slováci? Majú postavenie vo verejnom živote, aby
sa vyplatilo položiť za nich ruku do ohňa a vziať na plecia ťažkú zášť
mocných? Čo zvýšil Jozeffy,^4^[^12] že viedol vyslanstvá pred
najmilostivejší trón? Národu neosožil a hladké, blahosklonné slová
kniežaťa Metternicha^5^[^13] neoslobodili ho od prenasledovania a hnevu
rozbúrenej vlasteneckej spoločnosti.

„Prosím len nikodémsku službu,^6^[^14] nie verejné vystúpenie,"
prehováral ho neústupný Drobecký. „Kto by chcel pritiahnuť na Vás pomstu
slepej, bezohľadnej zášti? Pomôžte potajme!"

Vplyvný mešťan nedal sa naviesť na to.

„Nemôžem, nevidím spôsobu!" odhrýzal sa dôsledne.

Drobeckému bola i tá tvrdosť na osoh. Rozhorúčená zaujatosť stvrdla od
nej, ako keď zamočia rozžiarené železo do studenej vody. Zaumienil si,
že pôjde orodovať za nich, a čo by bolo neviem ku komu. Prekliesni si on
cestu, prekliesni. Má, ďakovať Bohu, kožuchový diplom!

Vplyvný mešťan ho vyprevadil až na chodbu, ba ešte pozeral za ním, ako
sa poberá kamsi, ratovať, čo sa nedá ratovať.

„Nikodémsku službu, nerečiem konečne," rozvažoval dôkladne a opatrne.
„Ale načo sa prenáhľovať, keď nenadišla hodina? Nikodémovia a
Arimatejskí vystúpili až po smrti Ježiša. Ak na to príde, vystúpim i ja,
vykonám im ostatnú počestnosť, hoc nie prvej klasy. Naše opatrné mesto
nebude chodiť za desať dní pod šibenice pozerať na obesených, ako robili
inde. Také prechádzky patria do temných, surových časov, nie do našich,
slobody, rovnosti a bratstva."

Drobecký vyšiel na námestie, tmolil sa sem-tam, zhrýzajúc sa, že sa
nevie vynájsť. I žialil, i hanbil sa sám pred sebou. Jeho malomoc akoby
oslavovali okolo neho: okrášlené domy, vejúce zástavy, natešené tváre.
Miestami, kde je nie priveľký stisk, dá sa dozrieť až k vatre. Paholci
obracajú vola na ražni obďaleč od veľkej kopy žeravého uhlia. Majstri v
bielych zásterách dozerajú na pečienku. Prenasledovala ho i tu vidina
ženičky s dvoma deťmi. Kde bude teraz? Tam niekde sa trasie od strachu,
nemohúc sa dostať k všemohúcemu komisárovi.

Nemal ani na námestí miesta. Pobral sa k Hlavčovi, že sa poradí s ním.
Videl, že si nevie bez neho rady.

Hlavčovi len toľko, že nevypadla zapekačka spomedzi zubov, keď zvedel,
že väzni sú odsúdení. Prestupoval z nohy na nohu, i čiapku mykal tu nad
jedno, tu nad druhé ucho.

„Nemohli by sme probovať ísť do toho Zvolena?" navrhol konečne. Ísť do
Zvolena sa mu páčilo najväčšmi preto, že by nebolo treba nič robiť
naskutku, a potom že by neboli na jednom mieste. Cestou sú i trampoty
akosi ľahšie. Ale vynašiel i závažné príčiny, pre ktoré treba ísť. „Ak
nepomôžeme jemu, aspoň ju dovedieme, aby sa tam nepotĺkala nič po nič.
Ešte sa hodí do Hrona s deťmi, ak jej povedia, že ho idú obesiť. A
povedia jej radšej viac, ako menej. Tam je vraj ešte viac cudzieho
sveta, ako tu. Raz neviem, odkiaľ sa ho berie toľko."

Drobecký okrial, rada sa mu páčila veľmi: tiež najväčšmi preto, že
nebude loptieť na mieste. Rozkázal mu kŕmiť a byť napohotove. On ide na
večeru, ale sa nedá zadržať do noci. Po večeri by sa mohli teda pohnúť.

Ohlásil sa v hostinci, zariadiť tam veci a vziať si kapsu, aby sa mu
nebolo treba vracať potom. Bolo hádam i privčas. Tým lepšie. Ak
nezastihne Hutyánszkeho, nechá večeru večerou a pôjde ku Hlavčovi.

Hutyánszkeho našiel doma. Stvorenie s máčikom bolo v izbe o piatich
dverách zas opreté o stôl. Hutyánszky mu vysvetľoval čosi veľmi pilne;
možno, o najkrajšom dni života. Bol veľmi vzrušený; prezradzuje to
rozpálená tvár i trasľavá ruka, keď si vyhládzal fúziská.

Drobecký, zaujatý vážnymi starosťami, usiloval sa nazrieť do tmavej
noci, čo pokladajú hviezdy o ceste do Zvolena, ale sa hlava odvrátila
veľmi ľahostajne. Videl zas len veľké uzlisko vlasov a pod ním
nakučeravené jemné vlásky. Stvorenie sa urazilo, že v noci nedá pokoja,
hľadelo ho odstrašiť prísnym pohľadom a naostatok sa vytratilo do
vnútorných izieb.

V bočnej bolo hostí, ale akiste menej, ako o poludní, lebo nebolo toľko
kriku. I predná veľká sa vyprázdnila poriadne. Gardisti nebodaj išli na
námestie pozrieť, či sa pečienka darí.

Bolo zle bez stvorenia. Hutyánszky nemal miesta, kým nepohol rozumom.
Vybral sa dlhou chodbou za šranky, o chvíľu sa vrátil s hodnou fľašou
hriateho s medom a škoricou. Kalíšky vytiahol z vrecka dolomána.
Prezeral ich pečlive proti svetlu i fúkol do nich tuho dva-tri razy, ak
by bola v nich nejaká mrva.

Hutyánszkemu sa pri kalíškoch vyjasnilo pomaly oko.

„Ako povedám, drahý Drobecký, najšťastnejší deň života!" Otváral oči
naširoko, boli i jasné, i ligotali sa. „Najprv ten Budín a potom, uznám
vďačne --- oni. Bol som už ako kostolná myš. Takto príde do ruky okrúhla
suma." Ukazoval mu dlaňami, ako sa zaokrúhlila. „Zas hupnem do koľaje."
Tu začal vyratovať na prstoch. „Najprv pozrezávame staré rováše, potom
príde tichý, poriadny život, cele domáci. Bez väčšej sumy to už nešlo.
Prišlo pohľadať záplatu zo strany."

Drobecký prikyvoval, zívajúc trochu. Vedel už tú pesničku dosť dobre
naspamäť. Záplata zo strany sa tiež poderie, dnes-zajtra príde prišiť na
ňu novú zasa zo strany, kým ,strana' uvládze. Huty pôjdu po kuse na
záplaty, rozsypú sa na omrviny. Keď bude zle, začne hľadať veľmi širokú
záplatu, záplatu záplat, nebodaj v jednom z tých domov, čo majú na tichú
ulicu obloky o vypučených zahnutých mrežiach na prúty, i široké
podlhovasté listy. Tam je hanblivá meštianska panna. Mohol by ju
pohľadať, možno, i vo veľkom, ospalom kaštieli na dedine, pred ktorým sa
prechádza s pierkami na hlave hrdý páv s rozšíreným chvostom o menistých
okách. Čože panským synom z popredných rodín! I úradík vytrhne, keď už
všetko išlo dolu vodou.

„Veria mi, nieto nad tichý domáci život!" roztápal sa Hutyánszky v
akýchsi zmäknutých vidinách, vystlatých páperím. „Najtiaž doniesť
verejné veci do poriadku. Najbližšie nebezpečenstvo sme zahnali spred
prahov domu. Keď slnko pokoja zasvieti, začne prekvitať i domáce blaho."

Drobecký sa mraštil: tieto výlevy ho neuspokojujú. Ešte keby bolo aspoň
stvorenie tu, hoc i s máčikom. Hľadel by nazrieť do tej tmavej noci.
Takto mu prišiel na um Zvolen, ženička s deťmi, i šibenice, na ktorých
visia nové a nové obete. Jeho čaká biely, voňavý kvet v Zrnovci,
ozajstná ľalia; ibaže smradľavý čmud prítomnosti hádže tône i na čistú
belosť a pridúša sladkú vôňu.

„Čo myslia, Hutyánszky? Neobráti sa oje dnešnej politiky súcejším
smerom? Vlasť vydýchla, vláda príde zas do Pešti: nebolo by na čase
prestať už raz katovať neškodných ľudí? Iste by sa utíšilo vrenie, keby
tak dal gubernátor alebo už snem vyhlásiť rovnoprávnosť všetkým národom
v krajine? Nebola by to velebná oslava víťazstva a či skôr víťazstva nad
všetky víťazstvá?"

Hutyánszky len pokyvoval hlavou. Hľa, múdrosti takého Ohradničana, ktorý
myslí, že je svet zámok na stračej nôžke; prestane sa krútiť len ho
okríknuť: „Staň!" Čo môže vedieť, bedár, keď nebol pred Múzeom lanského
marca, nevidel rozpálených más a oduševnenej marcovej mládeže^7^[^15] v
daždi. Inakšie tam vykladajú slobodu, rovnosť, bratstvo, ako v takom
Mikuláši alebo Zrnovci.

„Ja myslím, Hutyánszky, dnes-zajtra prihrmí z Pešti milosť zlapaným i
odsúdeným. Načo preliať túto krv, keď vlasť je už i tak zachránená?"

Hutyánszky len stisol plecami. Čo mal povedať? Jeho vysokosť nepôjde sa
var' radiť do Ohradnice, čo robiť dnešného dňa. Má vymerané cesty a
méty. K nim sa pôjde cez krv. Kvet slobody sa zalieva krvou, ak sa má
vydariť.

„Keby sa mohlo zaobísť bez krvi!" vzdychlo sa mu naostatok. „Ale vidia
sami, ako sa rozpálili náruživosti."

Zachmúril sa. Videl výbuchy slepej, surovej zášti, bridili sa jeho duši.
Ale kto skrotí bes toľkých ľudí? Môže ho ochladiť len horúca krv, ako ho
chladila i vo veľkej revolúcii. Nie, slobody nebolo a nebude bez krvi.

Doniesli večeru. Drobecký sa nedal nahnať do hriateho, a nemal sa ani do
jedenia. Jedol veľmi málo, hoci dnes celý deň nemal skoro ničoho v
ústach. Bol zamyslený.

„Ale ako ich mohli odsúdiť bez súdenia!" zvolal a udrel na stôl. „Či
taká ide byť, Hutyánszky, sloboda a výdobytok veľkej občianskej istoty?"
I vidličku položil na stôl.

„Čo im je?" okríkol ho naostatok Hutyánszky a vygúlil naň jasnosivé oči.
Naježil i červené fúziská. „Vari ich omína, že sme dostali Budín?
Nechápu, že až odteraz môže sa rozmáhať občianska zábezpeka a voľnosť?"
Začal si ho obzerať pozornejšie a dodal ticho. „Alebo azda nedržia s
nami?"

Drobecký sa strhol. Hutyánszky, netušiac sám, dotkol sa boľačky.
Drobecký sa už nemohol utíšiť. Vstal, položil ruku na stôl a riekol:

„Ako sa radovať, keď sa nemôžeme radovať všetci občania? Skôr sa protiví
pozerať, ako jedni výskajú, keď druhí plačú. Nech čert vezme takú
rovnosť!" Prihol sa k nemu a doložil skoro pošepky, aby nikto nedopočul:
„Nevedia, že mám priateľov, ktorí stoja pod šibenicou?"

Hutyánszky tiež položil päsť na stôl. Tak je. On ich doviedol do
Bystrice, vlastne pod šibenicu. A nielen doviedol, bolo čosi viac.
Rozkázali mu doviesť ich rovno na námestie. Tam prišiel k nim mladý
Görgey a vyriekol nad nimi ortieľ smrti. Potom dostal rozkaz povodiť ich
po námestí. Čo sa pritom robilo, nad tým sa i hanbí sám pred sebou, i
krv sa mu búri.

Hľadel nemyslieť na to, ale rozpomienka na tie výjavy sa vracala
jednostaj. Chcel i okrašľovať, vyhovárať, ale tamdnu čosi kričalo,
búrilo. Prvej sa mu služba len protivila, ale od tých čias začal sa
hanbiť za ňu.

„Čo teda, Drobecký? Čo mi kazia najkrajší deň života? Všetko sa poddá
pomaly." Drobecký hádzal rukou sem a tam, že nie, nepoddá sa. Také veci
sa nemôžu napraviť čakaním. „Tak čo chcú? Povedia --- môžem im pomôcť?"

Drobecký mu pozrel vážne do pehavej tváre. Oko mu začalo jasnieť. Hľa,
odkiaľ sa ukazuje pomoc; núka sa, keď sa jej úfal najmenej. Chytil ho
tuho za ruku.

„Vidím znova, Hutyánszky, majú srdce. Oni mi pomôžu. Nepýtam, čo sa
protiví ich zásadám, len vec zákonitú. Pomôžu, ak môžu, prekliesniť žene
cestu ku komisárovi. Šla do Zvolena, ale bez odporučenia, viem,
nedostane sa k nemu."

Hutyánszky tiež vedel, že sa nedostať k nemu ľahko, najmä kto chce
orodovať za vlastizradcov. Prísny komisár nedá na prosby nič, ide rovno
na rozjatrený vred rozpáleným železom. Ale každej veci spôsob. Nájdu sa
zadné dverce.

„Prístup žene a či im?" riekol trochu posmešne. Uvádza sa po troche za
obrancu vykričanej veci. Drobecký sa mu postavil, i tisol sa mu pod nos,
že sa nebojí komisára. Hutyánszky sa zasmial, položil mu dlaň na plece.
„Sadnú si, sadnú. Nech sa len idú nadrapovať pred neho, dá jednoducho
vsadiť do chládku nezvaného prokátora.^8^[^16] Prosiť ako patrí,
obmäkčovať srdcia, veria mi, do toho sa lepšie rozumie žena a fagani.
Ale oni by len zhumpľovali všetko. Nech si dajú pokoj. Sľúbia mi?"

Sľúbil mu vďačne, dal mu i slovo i ruku na to.

Hutyánszky rozmýšľal trochu.

„Žena nech probuje, nemá čo stratiť," riekol naostatok.

Drobecký pozrel naň, ako na nový zjav, z iného sveta. Bol by ho
zbožňoval a vyhlásil za najväčšieho štátnika medzi vlastencami, za lumen
medzi marcovou mládežou.

„Oni jediný ukázali kúsok politickej múdrosti!" vykríkol so zápalom.
„Najprv pri Úložitom pod Šturcom, teraz pri tejto žene."

„Dajú pokoj Šturcu i Úložitému. Tej pesničke nevedia ani konca, ani
počiatku. I táto o žene vychodí na iný rým. Netrafia naň. Radšej jedia!"

Drobecký sa dal znova do pečienky, ale teraz nemohol jesť pre rozčúlenie
a radosť. Tvár sa mu zapálila, akoby si bol prihol.

„Pôjdem do Zvolena, pôjdem do Zvolena!" opakoval. „Moja cesta bude
veselá. Nikdy som nešiel nikde tak rád, ako ta. Za to mám čo ďakovať
im!"

Hutyánszky len hodil rukou, aby nešemotil. Byť osoblivý, bol by chválu
prijal a zastrčil. Takto sa smial do pästi a myslel si: „Málo stojí
roboty oblažiť prostých duchom: len načarbať niekoľko riadkov na kúsok
papiera, ktorý všetko znesie." Keď videl, že je Drobecký ako na tŕňoch,
riekol: „Čo sľúbim, splním na mieste: taký som. Počkajú, kým ho napíšem.
Len chvíľočku!"

Obrátil sa k dverám, ktorými sa ide do vnútorných izieb.

# 3

Drobecký chodil izbou, pozeral trochu jedným i druhým oblokom, potom i
odchýlenými dverami do dvoríka. Bol neveľký, ale čistý. Pod ústreším
bola lavica za rozkvitnutým orgovánom. Pekné miestko na obyčajnú krčmu.
Dobre má Hutyánszky, že sa do nej usalašil. Za dvoríkom sa prestiera
záhrada, v kúte sú i ovocné stromy.

V izbe okrem stola a stoličiek je náradia málo: akési truhly a na stene
obraz Kossutha medzi oblokom a dvermi.

Z vnútorných izieb akoby bolo počuť hlasy. Možno je to len klam sluchu;
skadiaľsi počuť i veľmi usedavé mravčanie. Je veľmi vzrušený; nie div,
že počuje všakové hlasy a zvuky. Ale mravčanie je skutočné, najskôr
biely máčik sa ziape, zaťahujúc tak divne, akoby chcel napodobniť plač
dieťaťa.

Drobecký nemohol vydržať, mravčanie veľmi domŕza, až zalieha v ušiach.
Pobral sa ku dverám, za ktorými musí byť máčik. Našiel ho vo dverách,
ako pozerá naň a mravčí tiahle, ani čo by sa žaloval. Drobecký nazrel do
izby a či komory, zapratanej kadečím.

„Róžika mu ho napíše," čul hrubý hlas. Bol ako Hutyánszkeho a zasa,
akoby nebol jeho; kde by mohol tak zmäknúť, vyhladiť a ozdobiť sa toľkým
citným trasením? „Ej, veru ho napíše." To už doliehalo akoby kdesi
zďaleka, že ledva sa dá počuť. „Napíše, napíše..."

Drobecký načúval zmäteným, priduseným slovám, spretŕhaným akousi búrkou.
Máčik sa ziapal, chodil sem-tam a zasa len prichádzal k nemu, akoby ho
volal. V izbe sa nič nehýbe.

Drobecký sa osmelil vojsť do dverí, pozrieť, čo sa to tu robí.

Z povaly visí mnoho kožiek ovčích i hrubých hovädzích. V jednom kúte sú
stôsy tmavého súkna, tam ďalej celá hŕba nových paniev i veľký stôs
čistého medeného plechu. Kde sa to tu všetko berie? Veď len v medi a
panvách je celý majetok. Görgey neodvliekol teda minulej zimy všetky
drahé kovy z banských miest. Čosi ostalo i v tejto izbe a potom i hodne
koncov dobrého súkna. Prostriedok izby bol zaprataný náradím: kasňami,
rozobratými posteľami, cele novými. Riad je pekný, z dobrého dreva. Hľa,
do čoho vkladá rozvažitý hostinský hotové peniaze, ktoré pritekajú do
krčmy v planých košútkach! Musel sa smiať. Kossuthov obraz majú na
stene, klaňajú sa mu ako modle, ale Kossuthových peňazí nechcú. Hľadia
sa ich sprostiť, ako veľkej galiby.

„Drž rúče! Tento prstík takto --- tento takto. Vieš písať vaše háčiky a
pazúriky!"

„Načo mi písať? Dosť, že viem čítať." Tento hlas bol taký ľúbezný, že sa
Drobecký musel nachýliť pol telom spoza širokánskej skrine, len či by ho
nepočul lepšie. I máčik ho počúval, nemravčal chvíľu.

„Budeš písať mne, keď ma tu nebude," natískal sa hrubý hlas.

„Radšej povedať, ako písať. Ruka nevypíše, čo sa tu dnu robí."

Tu už nepočul ani on, ani máčik sladkého hlasu. Akoby sa bol prepadol
kdesi. Naveľa sa ozval, ale veľmi pridusený.

„Takto už ani písať, ani hovoriť."

„I písmu, i rozumu, Róžika, najlepšie ísť spať, keď---keď..." Hlas sa
spretŕhal, ani stará, preležaná priadza. „Všetko je haraburda; vieš,
lieskovec, taký, čo má, keď ho otvoríš horko-ťažko, počernú kožtičku
miesto jadra. I mne sa všetko zoschýna na takú suchú krkošku, keď sa
ozve ľúbosť. Lebo život v svete je samá šaľba a klam, veľká parádna
svetlica, v ktorej sedia vylízaní, napomádení, s nohou jednou na druhej
veľmi slušne, aby nepovedali na nich, že nevedia sedieť poriadne. Ruky
tiež preložia krížom na lone. Keď vojdeš do tej svetlice, opičíš sa,
strúhaš múdru tvár, aby sa nepoznalo, že nieto v rožku ničoho nič; že je
prázdnota i v tej kasni nad plným bruchom, kde čosi búcha a bije. Iba
ľúbosť, Róžika, je tá vlastná izba, v ktorej som ozaj doma, dýcham
svojimi pľúcami a myslím rozumne touto kotrbou. Ty si v tej izbe,
dievča, kráľovná. Skrúcaš ma, ako chceš, okrúcaš hrubé lano --- lanisko
okolo prstíka."

Drobecký vypľaštil oči ako plánky, otváral ústa; kde by sa bol kedy
nazdal, že Hutyánszky sa takto vie vynájsť v svetliciach a izbách. Ten
chlapisko sa rozpúšťa ako nové, žltkavé maslo na slnci. Jej oči by mohli
byť to slnce v lete.

Máčik mraučal, akoby ho na nože bral, obšmietal sa okolo Drobeckého, i
čelom ho tĺkol do sáry. Volá ho niekde; ako vidno, vybral si ho za
spojenca. Drobecký sa natiahol spoza skrine, oči mu padli na pootvorené
dvere. Máčik ich pootvoril najskôr. I teraz sa mu tmolil okolo nich, ako
na mukách; trel sa o ne, ako vtedy o jej sukňu, otvárajúc ich čím ďalej,
tým väčšmi.

Drobecký mal sa na čo dívať. Na stoličke sedel Hutyánszky, široký chrbát
obrátený k dverám. Na kolenách, ako vidno, sedí mu stvorenie. Žltkavá
sukňa s belasými zvončekmi sa spúšťa po sáre až na zem. Jeho rameno
objíma hybký driek a ide až ku ruke. Z ne\] trčí dohora brko s oprenou
zástavkou.

„Drahý Miš-ka!" začal slabikovať hrubý hlas, preskočiac tu i tu do
výšky, temer až piskľavej.

Pero driapalo po papieri, zástavka sa hýbala nad oboma rukami.

„Odporúčam ti vrele osoby, ktoré ti donesú tento lístok. Obslúž ich, ako
by si obslúžil mňa. Hľaď ich uviesť čím skôr pred Osvieteného. Jedna z
nich má súrne pokonávanie v osobnej veci.

Tento lístok Ti, Miška, píšem samým končitým koncom svojho srdca. Držím
ho v ruke."

Červená veľká hlava sa sklonila, dobrá polovica z nej zmizla kdesi pod
čiernymi vlnami vlasov. Pehavá tvár musela prísť kdesi do záhybu medzi
dolnou sánkou a bielym hrdlom. Drobecký počul mocné fučanie, máčik
mraučal žiaľne.

Postava v žltkavých šatách sa veľmi pohýbala. Hybký driek sa skrúcal i
odskakoval, vybúšil i rozkochaný chichot.

„Takto nemôžem --- nemôžem písať. Ľaľa, machuľa!"

Červená hlava sa podvihla zasa. Bolo čuť hlboké oddychovanie, v ňom už
bolo až čosi bôľneho.

„Vidíš sám, Miška, ako ťažko je ovládať také srdce s končitým končekom.
Poznáš na trasľavom písme, i na machuľkách, ktoré frkli, keď sa
vzpieralo, vzpieralo. Ale jednako ver mi, drahý Miška, písať končitým
koncom srdca nie je najhoršia vec, a ty mi odpustíš, že vediem tieto
riadky cez toľké trasľaviny."

Prestali písať. Hutyánszky najskôr hútal, čo by prichodilo pridať ešte.
Tu sa ozval veľmi sladký hlas, spretrhávaný chichotom.

„Miška nebude vedieť, od koho je list. Nepozná písmo."

„Ach ty prečistá studnička múdrosti," zvolal hrubý hlas, nadetý veľkou
nežnosťou. „Dobre, že si ma upozornila. Ja len spievam, dievča, spievam,
zatváram oči, ako tetrov pred svitaním. Nevidím veci, aké sú, lebo si
myslím, že sú také, aké by si ich žiadal, aby boli. Napíšem dodatok a
udriem pečať. Pečať je táto."

Hlavu jej skrútil, tvár prišla pred jeho pehavú, rozpálenú. Ústa sa
sňali samy od seba, vediac už nebodaj, kade sa ide na tie postrety.

Drobecký sa vykradol zo skladu a vošiel do izby. I dvere pritiahol za
sebou. Nedal nič na mraučanie, hoci bolo pohnutlivé, že by sa bol kameň
zmiloval. Radšej stal pred obraz jeho vysokosti, gubernátora krajiny.

„Vaša vysokosť napočúvala sa dosť vlasteneckých pesničiek v krajine, ale
sotva ktorá bola ľúbeznejšia od tejto piesne nad piesňami, ktorá
okúzľuje, hoc i nemá rýmy."

Naostatok prišiel Hutyánszky. Tvár mu žiarila ani veľká lampa pri
dverách mestského domu, hneď pod mestským címerom na balkóne. Fúziská si
veľmi pilňoval, a mal i čo. Boli celkom pochlpené; nerozoznať, kde je
riťovie, kde klasie...

„Miška je dôstojník, nájdu ho kdesi pri komisárovi, lebo pri ňom slúži."
Poletoval mu úsmev okolo úst, akého ešte nikdy nevidel uňho. Drobecký si
odložil drahocenný list do bočnej priehradky v tobolke, hneď ku
kožuchovému diplomu. „Pozdravia ho odo mňa. On ich obslúži, je dobrý
šuhaj."

Drobecký ho počúval pilne, ale si ho i obzeral. Má ho pred sebou,
pravého Alexandra Veľkého, v ťažení za svetovým panstvom;^1^[^17]
premocného Marsa,^2^[^18] zapleteného v záhyboch žltkavej sukne so
zvončekmi.

Hutyánszky sa mu usmieval záhadne. Bol by ho mohol odporučiť i na
vyššom, oj, vyššom stupníku veľmi ľahko, možno, i u samého komisára,
nebyť vec taká chúlostivá a zababraná. Ostatne ho ani neprosili
orodovať, ale len prekliesniť cestu k osvietenému. Cestu im už urovná i
Miška, obyčajný dôstojníček, v milosti u mocného. Nebude mu ťažko, keď
pomocný komisár je kdesi v Štiavnici a či Kremnici a nebude mať kedy
vstrčiť nos do veci, o ktorej píše v liste a pohľadať na nej štrbiny.
Smial sa, ako si dal zaplatiť za robotu na mieste mincou, ktorej
sladkosť cíti ešte na ústach.

„Hutyánszky, ďakujem." Drobecký mu schytil i ruku s listom a potriasol
ju. Nemohol sa zdržať, aby nedoložil: „Som istý, že tento list diktovalo
žičlivé srdce."

„I písalo, priateľ, i písalo!" opravil ho, i pery oblizoval. „Mohol by
prisahať na spasenú dušu."

Udieral si rozšírenou dlaňou po prsiach. Oči sa mu smiali, v nich
blkotali plamene, skoro ako tie popoludní na námestí.

Vedel, prečo sa usmieva. Uhovel smutnému hosťovi a urazenej ľudskosti,
pritom si nenaštrbil dobrého mena a vlastenecké\] bezúhonnosti. Lístok
je veľmi nevinný, netrčí z neho kopýtko vlastizrady. Zatušil ho obratne
,osobnou vecou´, aby neodstrašovalo. Pomocného komisára nieto, aby
pozrel, čo sa skrýva za osobnou vecou. A Miška veru nepozrie, lebo je
dobrý, úslužný šuhaj, nejdúc veci na koreň. Ak by sa čo skúrilo pre
bezočivú vlastizradu, že sa vkradla v nevinnom rúchu až pred samého
osvieteného, skúri sa na Miškovi.

Šúchal si dlaň o dlaň, akoby chcel zotrieť z nich, ak by sa bolo čo
prilepilo na ne z lipkavej vlastizrady. On ich chce mať čisté, i dlane i
ruky.

„Ktovie, kedy sa vrátim zo Zvolena, Hutyánszky, ak by musel ísť pred
samého gubernátora," riekol Drobecký veľmi vážne.

Myslel, že by sa mohlo i to stať. Má ďakovať Bohu kožuchový diplom; s
ním sa dá ísť ďaleko. Vytiahol veľkú toboľku a odčítal vyjednanú sumu.

„Zaplatím hneď, aby mi nezavadzali cudzie peniaze. Oni si medzitým môžu
zariadiť veci." Začal mu vysvetľovať tichšie. „Ak by im zvýšilo z
peňazí, nedržia ich pri sebe v hotovosti. Môžu sa poradiť s krčmárom; on
im už povie, ako im nájsť dobré miesto. A teraz idem."

Chytil sa klobúka, Hutyánszky čítal bankovky a nechal ich na stole.

„O zvyšných sa poradím, ako hovoria. Ale môžem sa pochváliť, že ma
nezjedá starosť o ne; nikdy nezvyšuje, aspoň do týchto čias. A šťastnú
cestu, Drobecký. Veľký pozor, aby na nich neprischlo čo-to z toho, okolo
čoho robia. V tých veciach netisnú sa gubernátorovi na oči. Vyprevadil
by ich vďačne aspoň na námestie, ale..." zazívalo sa mu, temer mu sánku
vystavilo, „akosi ma napopáckall driemoty. Ledva stojím na nohách."

Drobecký mu zaďakoval, že ho chcel i odprevadiť, zarátajúc chcenie,
akoby sa bolo stalo. Vyšiel na podstenu a pajtou na ulicu. Bolo by už
tma, ale vykukol mesiac spoza vrchu, usmiaty, veľký ani lopár.

Prešiel hodný kus cesty; hľadel nemyslieť na podivnú písačku a na
máčika. Rozvažoval, čo ho čaká vo Zvolene a čo všetko môže mu byť treba.
Tu zbadal, že nemá pri sobe kapsy. Ostala v izbe, kdesi v kúte pri
obloku. Boli v nej všetko potrebné veci, bez ktorých by sa mu bolo ťažko
zaobísť. Musel sa vrátiť.

Krčma bola dosť tichá, iba vo veľkej bolo čosi kriku. Nechcel vzbúriť
celý dom, najmä priateľa hneď z prvého sna. Vošiel do pajty a podstenou
ku dverám, ak by boli ešte otvorené. Dvere sa na šťastie podali. Bol
zasa v dome. Dali sa otvoriť i tie z piatich, ktoré vedú z pitvora do
izby.

Keď vošiel na prstoch, zasvietili proti nemu dve žltkavé svetlá tam odo
dveri do dvoríka. Ozvalo sa hneď tiahle, smutné mraučanie. Máčik sa mu
začal otierať o sáry.

„Čo ti je zasa, ty večné mraučadlo?" prihovoril sa mu s účasťou, ale len
v duchu. Zohol sa, vystrel ruku, že ho pohladí. Ale kocúr sa uhol, dlaň
sa ho nedotkla. ,A čože chceš teda?' hrešil ho v duchu, nachýlený k
nemu.

Odpovedalo mu mriauknutie, že sa až srdca dotklo. Máčik sa pobral pred
ním pomaly, akoby ho volal, i obzeral sa tuším. Nechcel sa dať hladiť,
ale, ako vidno, veľmi sa mu úfal. Šiel ku dverám odo dvoríka, odchýlil
ich a zmizol za nimi. Drobecký vstrčil tiež hlavu do dverí. Búšila mu
vôňa orgovánu do nosa; rozvoňal sa mocne v tichej, teplej noci. Dvoríkom
sa lialo bájne svetlo mesiaca. Tôňa najvyššej hrušky rozvalila sa lenivo
až k samej stene domu.

„Róžika, ten máčik sa jednostaj naťahuje. Povedz, čo chce?"

Počul hrubý hlas, namäknutý veľkou nežnosťou, tam spoza orgovánu.

„Môj Zebulon, chudák," odpovedal mäkký, rozcítený hlások.

„Tvoj --- tvoj?" spohýbal sa veľmi orgován. Veľké strapce kvetov sa
knísali, ich nežná farba sa menila svetlými i temnejšími odtieňmi. Veľký
nočný motýľ podletel z jedného, vyplašený toľkým knísaním. „Odvolaj ---
odvolaj!" bolo čuť roznežnený hlas, pridusený hodne. Sfučal zasa obťažný
dych spod akýchsi záhybov. Odpovedal mu tichý, spretrhávaný chichot.
„Nech si vyhodí z hlavy rozmaznaný Zebulon tisnúť sa medzi nás!" hromžil
hrubý hlas čosi zreteľnejšie.

Drobecký odstúpil odo dverí. Vzal kapsu a prevesil ju cez plece. Máčik
sa ho nespúšťal, volal ho naliehavo. Vo dverách do pitvora prihol sa
zasa k nemu, nepohladil ho, ale mu dal radu, pravda, len v duchu:

„Darmo sa mi úfaš, Zebulonko. Na tieto rany nieto lieku. Najlepšie sa ti
stratiť. Vidíš, i ja idem."

# 4

Drobecký prekľuckal i túto noc vo vozíku, opálajúc hlavou všakovak. Bolo
krásne letné ráno, keď sa poberal Zvolenom. Na bielych murovaných, ale i
na drevených sedliackych domoch viali zástavy. Mesto, ktoré sa kedysi
opovážilo vyslať Štúra na diétu,^1^[^19] slávilo tiež šťastné dobytie
hradu Budína.

Vtiahli do pajty medzi sedliacke vozy; bol i jeden panský medzi nimi.
Pri každom stál pár vypriahnutých koní, driemajúcich nad senom alebo
sečkou. Hlavčo tiež vypriahol, namiešal krmu do kreptúcha a vybral sa do
mesta.

Drobecký ostal na vozíku; rozložil sa pohodlnejšie, že si zdriemne, ale
sen mu nechodil na oči. Miatli sa všakové myšlienky, o Hutyánszkom,
ktorý má veru divný odpočinok za bránou, ak ho má vždy taký, ako včera
večer. O Zebulonovi, ako sa domáha miesta, ktorého už nedostať. Potom sa
mu urobila veľká jasnosť, videl všetky veci ako na dlani. Ani jedna sa
mu neukázala tak okrúhlo, ako tá, že z neho je vlastne nič bez Hlavču.
Nemajúc ho pri sebe, drepenie. Nevie, či sedí, či leží, spí alebo
prezerá Zvolen.

Hlavčo ho prebudil. Pochodil všetky pajty, krčmy i prázdne pozemky, kde
obyčajne bývajú vozy, čo nenašli miesta v pajtách. Keď nenašiel nikde
Korčuha, začal dulovať po dvoroch: v jednom ho našiel naveľa. Dvor patrí
k domu, do ktorého sa uchýlila farárova žena.

„Čo povedal?" spýtal sa ho, nevediac sám, načo.

„A čo povie? Korčuh je Korčuh," zašomral, myknúc čiapku nad ucho.
„Driape sa domov. Odnechcelo sa Zvolena. Zárobok sa máli."

„Či je Korčuh taký?" strhol sa Drobecký napaprčený.

„Oplan je. Za dobrými furmankami piští srdce," hromžil Hlavčo.

Drobecký hmkal, pokyvoval hlavou a redikal sa z pajty.

Vybral sa po meste, prešiel ho z jedného konca na druhý. Čítal, koľko je
zástav, ale sa mu zmiešali čísla. Zatáral sa až k Hronu. Závidel mu, ako
si tečie spokojne pomedzi lúky, akoby bol najväčší pokoj vo vlasti. Od
Hrona sa díval na zámok, obľúbený kráľom Matiášom.^2^[^20] Prišiel mu na
um i Martinko z Detvy a jeho Elenka.^3^[^21]

Pobral sa hore vŕškom ku bráne. Chcel vojsť do dvora, ale: „Staň!"
okríkol ho chlap pod zbrojstvom.

Pozdravil ho a začal sa mu zverovať, že by mal robotu v zámku. Chlap sa
ani neozrel oň, iba čo zavolal kdesi dnu. Prišiel akýsi mocnár vo
veľkých čižmách a čákove.

„Mám pokonávanie u osvieteného. Kedy by som mohol prísť?"

„Tak o hodinu. A dovolenie?"

Drobecký vložil ruky do vačkov dolomána, premeral chlapa od hlavy do
päty a zašomral fufnavo: „Azda sa len nebudem tisnúť do hradu Zvolena
bez dovolenia!" Chlap salutoval, Drobecký zdvihol blahosklonne ukazovák
ku klobúku s káčerovým perom. Mocnár pozeral za ním v dumách, aká to
významná osobnosť sa domáha prístupu do zámku.

Drobecký medzitým kráčal dolu vŕškom, premýšľajúc, či sa ženička osmelí
prejsť cez tú bránu. Brána je veľká, veľká, a ona taká malá. Kedysi tu
rozkazoval mocný spravodlivý, teraz rozkazuje mocný prísny.

Musel prejsť dlhým dvorom do zadného domu popri furmanskom voze pod
plachtou. Pred stajnou sedel na múriku Korčuh. Omrzená tvár sa
vyjasnila, oči sa prebrali z myšlienok, ktoré sa krútili stále okolo
toho, akoby sa dalo ísť čím kratšou cestou zo Štúrovho mesta do
Badišova.

„Keby bolo aspoň kde zatiahnuť," žaloval sa, keď sa dokýval k Drobeckému
z nohy na nohu, pri čom sa vážil hore-dolu široký opasok s lesklými
šajbami. „Ak zmrholí, namočí i krm i slamu na sediskách."

„Čo ste neostali v pajte?"

„Mrcha sú tu ľudia krčmári. Ak neutŕžiš mnoho, zazerajú." Vzdychlo sa
mu, pozrel po okolitých strechách. „Doma fúra liatiny čaká, ja tu s
koňmi a vozom." Drobecký mykol plecom, čo tam po liatinách. Aspoň si
vydýchnu kone raz do roka. Ale Korčuh dohováral: „A čo sa tu dočkáme? Do
svätej Trojice nás nevpustia do zámku, a po nej ani tak." To už doložil
veľmi ticho a žmurkol, ako človek oboznámený s vecou. „Bol som sa
pripáčiť, všade samá varta. Vrabec nepreleti."

Drobecký sa usmial, že načo horekovať, jazyk drať nič po nič. Pobral sa
k pitvoríku. Korčuh pozeral za ním sklamaný. Rúče mu preukázal, kde ho
omína, a on mrdne plecom a vyškerí zuby. Ľahko sa smiať pánom!
Nerozsúšajú sa im kolesá na slnci. Polievaj ich hoci tri-štyri razy
každý deň, i tak sa rozsúšajú. A Mara --- Mara! Čo tá povie?

Drobecký sa udobril, keď vošiel do izbičky. Paniu našiel oblečenú, deti
vyriadené. Zaradovala sa veľmi, akoby mala pred sebou najlepšieho
známeho. Dva dni, čo je vo Zvolene, chodiac od rána do večera od Piláta
do Kaifáša;^4^[^22] nevidela ešte prívetivej tváre. Všade starosť, tupá
nechuť i šomravá odmietavosť. Teraz sa vyberá k akejsi starej panej, tá
má známosť s pani kastelánkou.^5^[^23] Po tej známosti sa jej azda len
otvorí veľká brána do zámku.

„Ak by ani tak, už neviem sama, kde sa obrátiť," doložila a pohladila si
účes nad umným čelom pod čepcom. Sivé oko sa zamútilo zahanbením. „Ľudia
bočia, mrzko pozerajú, náhle poviem, čo chcem. Nás nemajú ani za ľudí,
aby sme cítili krivdu a domáhali sa svojho."

Drobecký prisvedčil. Cítil zasa živo, ako sa pomery prevrátili v krajine
čím hore, tým dolu. Darmo sa v nich domáhať práva a pravdy, keď rozumu
nieto doma!

„Rozmyslela som si," povedala nesmelo, i sklopila zahanbené oči, „ak ma
nepustia k nemu, postriehnem naňho. Večerom chodieva k Hronu na
prechádzku. Zastavila by ho."

Drobecký sa strhol od údivu nad ňou. Bola iná, ako vtedy pod Šturcom.
Ustrojila sa trochu po mestsky, šaty, hoci nie nádherné, sú vkusné, ale
na tvári už nesídli dôvera, že všetko pôjde, ako má ísť. Od čistého
obočia spúšťajú sa tiene na jasné, dôverčivé oči. Chlapci, oblečení
veľmi pekne v plátenných hábočkách, stáli pri nej ako stráž. Pozerajú i
naň zastrašenými očami. Drobecký chcel položiť ruku na hlavu mladšiemu,
ale ten uskočil. Hosť sa zasmial. S dedinskými deťmi bieda v meste.

Mať položila dlaň na plece mladšiemu.

„Začali sa báť len teraz," vysvetlila mu. „Prestrašili sa vtedy, keď im
prišli po otca s puškami a okovami, nočnou hodinou. Neublížili nikomu,
ale deti sa jednako prestrašili nad otcom v putách."

Pozrel na nich nežne, na podielnikov všeobecnej strádoby. Keď našla
prístupu až k deťom, značí, že siaha dohlboka, prežierajúc sa k samým
koreňom. Onedlho sa rozleje po širokých poliach. Do citlivého srdca detí
nahnala súžba len strachu, ale keď ju pocítia masy, pohnú sa; nastane
veľké rátanie.

Ale rátanie je ďaleko. Masy ešte necítia nič. Kedy sa pohnú konečne? Do
tých čias prichodí sa hýbať prebudeným a povedomým, každému za
desiatich: za tých, čo hlivejú. I on urobil, čo mohol.

„K Hronu nemusíte ísť," potešil ju. „Ale na zámok treba ísť čím skôr.
Išli by ste dnes?"

Neodpovedala zaraz. Videl, ako zbledla, zatvorila na chvíľku oči. Ale sa
zobrala, hoci sa jej hruď tuho vlnila. Vidiac jeho súcitný pohľad, sa
vyhovárala:

„Nespala som dobre tieto noci, tak mi prišlo trochu zle. Ale keby mala
prístupu, vďačne by šla i hneď."

Hľadela sa i usmiať, ale tŕpla v sebe. Tak dnes sa ide rozhodovať nad
životom muža, nad šťastím a budúcnosťou všetkých! Išla toľké svety
hľadať rozhodnutie, žiadala si ho; ale keď klope na dvere, srdce sa
trasie.

Šípil čo z väčšieho, čo sa v nej deje; ako sa podlamuje odhodlanosť pod
obavami.

„Rozhodnutie má komisár v rukách," riekol jej. „Je mocný, všemohúci
vraj, ale je nie Prozreteľnosť. I on je len človiečik, ako my.
Rozhodnutie mu treba vykrútiť z ruky. A vykrútime mu ho. Uvidíte!"

Vrátila sa jej farba do tváre. Dýchala voľnejšie. Jeho slová ju
posmelili. Predsa je len nie opustená. I on sa uspokojil. Nevedela
našťastie, čo vedel on, že muž je vlastne už odsúdený. Ktovie, či by sa
nepodlomili sily pod tou úhrozou.

Keď mali ísť, radil jej, ukážuc na chlapcov:

„Nebolo by lepšie nechať ich tu? Mohli by byť s Korčuhom, kým sa
odbavíme. Tam budú na závade."

Chlapci bočili od neho, ako od bobáka. Tisli sa k materi, k širokej,
tmavej sukni s dvoma lesklými pásikmi tamdolu nad obrubou.

„Nie, nie," smiala sa. „Nebojte sa, deti, pôjdete so mnou. Nenechám
vás."

Drobecký nepovedal nič; nedal znať, že ho chlapci mrzia. Nedal by im on
v každej veci na vôľu, nie veru! Pravda, on je veľmi pevný chlap, ona
slabá ženička.

Pred bránou nenašli prázdno, ako bolo pred hodinou. Zobrala sa pekná
kôpka ľudí, ktorí čakajú dostať sa dnu. Bolo šomrania, pravda, len pod
nos, i nadávok pošepky. Ľudia tí patrili do stavu, ktorý je nie ani
stavom, lebo sa mätie, bez určitých hraníc, zbierajú sa, ako nečistá
šamotina na polievke, nad všetkými stavmi. K ľudu sa nechcú pridať, lebo
im je prinízky a surový, meštianstva sa boja, lebo je priopatrné a
ťažkavé v obyčajach a zásadách. Medzi pánov je zahradená cesta, lebo
páni sú pyšní a netrpia medzi sebou nečistej hávede. Tak sa mocú,
šepletia, čakajúc príhodu chytiť sa Fortúne^6^[^24] na plášť, prijímajúc
do tých čias opovrženie od nízkych, stredných a vysokých.

Drobecký nechal paniu a deti von z hŕby, on sám sa zamiešal do nej.
Prihovoril sa jednému-druhému, načúval, o čom sa zhovárajú, že zvie, čo
ich sem doviedlo. Nuž odstrkovaní prišli hľadať slamku, ktorej sa chytiť
na topení. V zámku sedí veľmož, pán piatich stolíc; jeho priazeň a
blahosklonnosť je hotový chlieb, manna z neba. Môže dať miestko za
pisára, za kastelána, ba hádam i za kasaperceptora.^7^[^25] Treba sa mu
len natisnúť. Ani šťastie nechodí po horách, ale po ľuďoch; najtiaž mu
vedieť podbehnúť. Vládny komisár zabral majetky najtuhším Slovákom a
cisárskym pod maďarský fiškus.^8^[^26] Nebolo by od veci dostať sa za
správcu na majetok takého Mikuláša Osztrolúczkeho,^9^[^27] cisárskeho
komisára, alebo Streženického, bývalého mešťanostu.^10^[^28] Takému
správcovstvu by nechytil ani dobrý úrad. Vidiac toľké domŕzanie,
nahliadol i Drobecký, prečo postavil všemohúci túto prísnu stráž do
brány.

Obrátil sa k mocnárovi, aby ho spustil. Hovoril krátko a sucho, jeho
vystúpenie zmiatlo kaprála; nevedel si vysvetliť, kto môže byť pyšný
zemaník s káčerovým perom. Keď dostal do ruky lístok, obracal ho dosť
dlho v hrubých prstoch, neistý, či ho nevyhreší dôstojník, že mu nosí
také listy. Obavy svoje i vyslovil Drobeckému, vyhovárajúc sa, že nevie,
čo je v liste a či ho pán dôstojník uváži.

Drobecký ho okríkol surovo.

„Nemáte čo vyzvedať, čo je v liste, ale ho oddať, komu patrí. Zviete na
mieste, či ho uvážia alebo nie."

„Odpusťte!" zajakal sa zmýlený kaprál.

Čo stáli okolo, zasmiali sa. Nebolo im proti srsti, že sa našiel niekto
znosiť spupného strážcu. Netrvalo dlho a vojak prihrnul zahanbený. Kývol
zďaleka na Drobeckého. Sám im robil cestu medzi ľuďmi, ktorí teraz už
nepozerali veľmi žičlive na ženu s deťmi a chlapáka s káčerovým perom.

Išli po drevených schodoch pošmúrnej, starobylej budovy, po neširokých
chodbách s hrubými múrmi. Chlapci pozerali so strachom na zámocký dvor,
kde sa prechádzali vojaci. I chodbami sa báli. Stal im pred oči nočný
výjav, keď prišli zobrať otca práve takí chlapi, ako tí vo dvore.

Pred jednými dvermi čakal ich mladý, driečny dôstojník. Mal čierne
fúziky, na lícach krátku, úzku briadku. Tvár bola počerná; čierne, živé
oči pozerali veselo spod veľkého čákova, ktorého remenec šiel pod
oholenú bradu. Oblek palatínskeho husára stál ani uliaty na jeho hybkej
postave. Plecom mal prehodenú mentieku. Ostrohy zaštrngali veselo, keď
kročil proti nim.

Čierne oči zastavili sa s úľubou na tvári mladej ženy, posudzujúc a
odobrujúc. Nebola vysoká, ale bola strojná. V tvári bola švárna, hoci
okrúhlosť kazili trochu vpadnuté líca. Oči sa mu veľmi páčili,
tmavosivé, o akých sníval často; pravda, nehľadeli na neho ako tie, čo
vídal vo snách. Ale údiv sa predsa ukázal v nich, vidiac ho v toľkej
sláve s gombami a šnúrami, s chlpkavými prámikmi na mentieke a s
prebohatými ciframi na nohaviciach a na dolománe. Zahanbila sa pod
pozorom jeho smelých, vystíhavých očú, bolo jej nevoľno. I on sa
začervenal od uveličenia. Postrehol v jej oku úprimný obdiv, privlastnil
ho svojmu vystupovaniu, ktoré mal za veľmi hrdinské. Patvarista v Pešti,
jediný syn panskej rodiny v maďarskom kraji, zverboval sa medzi
palatínskych. Doma pozerali s hrdosťou na mladého husára, ale i so
strachom, či neprídu v krvavých bojoch o jedinú nádej slávneho rodu.
Vykonali pod rukou, že nádejný hrdina bol pridelený Beniczkému, o ktorom
sa už vedelo, že hoci vojak, dostane poverenie od vlády viacej civilné,
ako vojenské. Pri jeho boku ich syn nebude azda v toľkom nebezpečí, ako
by bol v poli, a predsa bude sa môcť i pri ňom vyznačiť v práci za
vlasť.

Mladý hrdina sa veľmi nahneval, že musel ísť, miesto na pole slávy, na
hrbaté Horniaky. Komisárovi dával vinu, že ho pripravil o vavríny. Ale
dosť skoro sa udobril, i obľúbil si ho, keď vyrozumel, že mu ani na
Horniakoch nebude hrdzavieť šabľa v pošve. I tam sa ukazovalo, že
nastanú tuhé boje. Beniczky ho tiež mal rád. Zbadajúc, že si zakladá na
lesku, vykonal mu postup na poručíka po slávnej bitke pod Budatínom na
počiatku decembra meruôsmeho proti plukovníkovi Frischeisenovi^11^[^29]
a či skôr vlastizradnému Hurbanovi. Vysielal ho často s posolstvami k
vláde i do hlavného stanu.

Na týchto cestách zmenil sa veľmi; stala sa v ňom revolúcia v náhľadoch
a citoch, máločo menšia od tej, ktorú prežila mládež v marcové dni
minulého roku. Zverboval sa horlivým kossuthistom, Kossuth bol modla,
vrchol dokonalosti, ale po návšteve v hlavnom stane modla sa vyvrátila.
Našiel tam starých priateľov, i zadovážil si nových, všetko medzi
panskými synmi; z nich mnohí slúžili pri husároch. Medzi nimi boli i
bývalí dôstojníci pri cisárskom vojsku; poniektorý z nich ani nevedel
dobre po maďarsky, ba nebol ani Maďar, iba čo vedel kliať alebo vynadať
ako-tak, s mrcha výslovnosťou. Vojenské rozumy nemali v sebe nadostač
občianskeho vzletu osvojiť si a stroviť prebrúsené subtílnosti
kossuthovského evanjelia. Chápali veci viac zhruba, po vojensky, bočiac
od prokátorského prekrúcania i od zápalistých rečí s našuchorenými
frázami. Možno, prišlo niekedy i clivo za službou u cisára, ktorý predsa
len znamenal viac, ako taký gubernátor.

Duchom protikossuthovským napáchol tam veľmi chytro. Bol vlastenec ako
prvej, ale neveril v Kossutha. V koho veril, nevedel ešte. Na komisára
začal pozerať trochu zhora, s ľútosťou, ako na nepotrebnú rárohu,
prekonané stanovisko, ktorému sa ani nesníva, že sa vyžilo dávno. Keď
bol ostatný raz v hlavnom stane, trafil vo Vacove práve na pohreb
cisárskeho generála Götza, ktorý padol v boji.^12^[^30] Vidiac toľkých
maďarských najvyšších dôstojníkov okolo rakvy cisárskeho, začal veriť,
že Debrecín bol omyl, deklarácia zo 14. apríla prázdna bublina. Ona
neostane ostatným slovom maďarského národa. Aké príde za ňou? Nevedel
predbežne nikto. Ale Görgey vie, čo robí. Alebo skruší
kamarilu,^13^[^31] alebo sa s ňou pomerí.

Komisár si myslel, že duch dôstojníka ide s ním po širokej ceste, v tôni
utešených alejí, ako ich vysadil Kossuth samospasiteľnými zásadami, kým
mladý duch sa už túlal bočnými chodníkmi za Görgeym, nevediac, kde
povedú. Komisár netušil, že mladý pozerá s útrpnosťou i na jeho
najnovšie pôsobenie na Horniakoch, že ho má za zbytočné i smiešne,
nevidiac nikde príčiny na toľkú daromnú prácu. Odkedy je na Horniakoch,
vidí všade pokoj a poriadok. On sa nestretol nikde s buričmi krvavých
papúľ; všade našiel poriadnych ľudí, dobrých vlastencov. Ak by bolo
niekde niečo, Görgey to už dá do poriadku, najtiaž mu prísť na poriadok
s Viedňou.

Drobecký mu predstavil paniu, prekvapil ho dobrou maďarskou
výslovnosťou. Dôstojníkovi sa páčila dobrá maďarčina v ústach
horniackeho vlastenca, najmä keď komisárova nebola bez úhony. Pani
nehovorí síce maďarsky, ale hovorí nemecky veľmi pekne.

„Pani má predostrieť osvietenému niečo závažného v osobnej záležitosti,"
vysvetlil mu Drobecký.

„Uvediem vás, naskutku, keď sa skončí audiencia dodavateľa. Nie ta,"
zastúpil im cestu k čakárni. V nej už sedelo mnoho ľudí na laviciach: i
prichlopil na nej dvere. „Bolo by dlho čakať, kým by prišiel rad."

Otvoril dvere do neveľkej izby, ktorá bola temer prázdna; vidno bolo v
nej stôl, stoličky a na stene obraz Kossuthov. Druhá polovica bola
zastretá plachtou.

Drobecký pozrel zbežne okolo seba; usúdil, že sú v akejsi bočnej. Zo
susednej doliehali hlasy pridusené hrubými stenami. Pozrel na paniu, ako
sedela na stoličke. Behala i ona očami po prázdnych stenách. Noha sa jej
hýbala prstami hore-dolu, opretá pätou na podlahe.

V susednej bolo čuť hýbanie, stoličky sa strkali, ozvali sa kroky.
Dôstojník otvoril dvere, prepustil pred sebou zažitého dodávateľa.
Otvoril mu i druhé dvere a vypoklonkoval ho na dlhú, prázdnu chodbu. Keď
sa vrátil, usmial sa, kývol im hlavou a zmizol v susednej.

„Chlapci by mali ostať jednako len so mnou," riekol Drobecký ticho.
„Budú vám tam prekážať."

Niahliadla, že by neškodilo, keby ostali pri ňom. Začala im čosi šepkať,
hladila ich po hlave. Naveľa pristali. Doviedla ich k Drobeckému, ktorý
ich vzal k sebe, držiac každého okolo drieku. Nie ochotne sa mu
podávali.

Dôstojník sa vrátil, poklonil sa pred ňou.

Prešla pred ním do veľkej svetlice, kde čakal osvietený s prívetivým
úsmevom. Dôstojník prešiel svetlicou k iným dverám a zmizol v čakárni,
kde sa pohýbali čakajúci, mysliac, že prišiel rad na nich.

„Len chvíľku trpezlivosť!" tíšil ich, usmievajúc sa. „Dodavateľ má ešte
predložiť kvitancie^14^[^32] za seno a ovos."

Pani si vydýchla s obľahčením, vidiac vľúdny úsmev. Oči, ktoré tak
pozerajú, nemôžu byť ukrutnícke. Zadivila sa, že má pred sebou mladého
človeka, povereného toľkou vládou nad piatimi vidiekmi. Predstavila sa
ako žena Teofila Zábora, evanjelického farára z Badišova.^15^[^33] Po
tieto dni prišli do badišovskej fary nočnou hodinou gardy, odviedli muža
v putách najprv do stoličnej temnice a potom do Banskej Bystrice. Udali,
že na rozkaz osvieteného pána komisára piatich stolíc. Osmeľuje sa teda
predstúpiť pred jeho osvietenosť a prosiť o záštitu.

Rozprávala po nemecky. Sprvoti bol hlas trochu neistý, bol by sa chcel i
triasť, ale krv jej búšila do tváre nad takou chabosťou. Pomyslela si na
muža v okovách, na deti, na svoju sirobu a nadovšetko na lásku, v ktorej
nažívala s mužom. Začala z nej padať stiesnenosť, vydychovala voľnejšie.
Ale keď sa myseľ dotkla muža i veľkej lásky, v akej nažívala s ním, oči
sa zaliali slzami. Stála naprostred izby ako oslnená, nevidiac ničoho
nič pred sebou, iba veľkú svetlosť.

Šťastie, že ju oslepili slzy; nevidela, čo sa stalo s osvieteným. Pri
mene Teofila Zábora z Badišova pochytil ho hnev a rozhorčenosť. Usmiata
tvár odrazu stvrdla, oči pozerali prísne. Dala sa uviesť v ,osobnej
záležitosti', myslel, opatrná ženička prišla pýtať úradík mužovi. Veď sa
ich toľko prichádza núkať, odkedy sa usmialo veľké šťastie vlasteneckým
zbraniam! A tu odrazu predstúpi bezočive žena vyvrheľa, buriča; i ako
smelo, s istotou. Chcel už zazvoniť, že ju dá vyviesť potupne cez
čakáreň a pred zámok, pomedzi škodoradostné diváctvo, ale trafil pozrieť
na ňu; v jej očiach videl, ako sa ligocú slzy.

Zahľadel sa na ne, akoby nebol nikdy videl očú v slzách. Dotklo sa ho
čosi, čomu by vlastne nemalo byť miesta v tejto izbe. Zlosť na ňu akoby
sa bola prepadla kdesi. Odvrátil sa, prehŕňal sa v spisoch na stole.
Hľadal, pilne hľadal zlosť, prísnosť, bezohľadnosť. Stisol zuby, ani čo
by ich mal vylámať a zlosť naveľa našiel, oj, našiel jej kôpku, ale na
seba. Nemá súcosti v sebe. Načo kaziť dobré horniacke povetrie ďalej?
Vláda ho poslala: ,Choď, bdi, iď za šľakom zrade, šibaj a kruš, kde
nájdeš odpor, zradu, viedenské a domáce machle, ctibažné chúťky za
štátikom v štáte, ktorým hovejú buričia cudzieho jazyka, zneužívajúc
štít slobody, rovnosti, bratstva, aby roztrhali krajinu na kusy a
urobili z nej javisko sporov a nepokojov.' Prišiel, šliapol hneď širokou
podošvou do včiel. Skučali, vyleteli celé roje, hádzali sa, že štípať:
ale ich skrotil, pustiac na ne mrcha kúr. Tu je teda vystrojený,
prihotovený: v ruke nôž, len zarezať do vreda, vyňať ho i s koreňmi.
Vred našiel, prikladá nôž, a tu čo? Ženské slzy sa ligocú, ruka s nožom
sa trasie, nemôže rezať, ako treba, hoc i po zdravom, aby sa zaokrúžlila
celá boľačka, čo hneď i cez ne, cez slzy.

Mladší Görgey, ten je šťastný! Poslali ho šliapnuť a šliape, bije, reže.
Mal rozkaz postrašiť väzňov, že šibeň čaká na vŕšku: a on hneď pridal,
vyhlásil im trest smrti. A dal by ich povešať bez ľútosti, ešte by si
hvízdal, lebo je chlap na mieste, má dobrý stroj v sebe, srdce zdravé,
neprístupné slzám. Má podarený popud preháňať, trápiť, ničiť a kochať sa
bôľom a krvou. Mať tak jeho stroj! Upotreboval by ho s rozmyslom, v
službe vlasti, ktorá je v nebezpečí.

S takým strojom mal prísť, okrvaviť ruky až po lakte, poprezerať Horňač,
ako ovce v košiari, vyčistiť prašinu zo všetkých kútov. Tieklo by krvi,
ale od nej by stučnela zem, obrodila by novou, bohatou žňou. Národu sú
potrebné veľké žne, aby vyrástli kríže ani Kráľova hoľa a Kriváň, lebo
národ nerastie zo seba akosi. Krv prišľachetná nie je vraj plodná, ako
krv otrokov.

Prehrabal sa v spisoch, ale v ňom vždy len tie isté hlasy: ,Načo si
prišiel? Čo si sa zastrájal, keď srdce mäkne, ruka sa trasie? Chceš
liečiť Horňač, a štítiš sa krvi a sĺz!'

Hodil na ňu okom zboku. Zasa pohodil medzi spisy zlosť na seba, lebo je
malomocná, nič z nej nekynie. Pochytil zlosť naňho, na dôstojníka. Koho
si to obľúbil? Srdce prosté, bez falše, nepodozrievavé. Má pri sebe
cifrovanú hračku, aby sa premávala okolo neho, blýskala a jagala sa
čačkami. Prečo netrafil na takého Görgeyho mladšieho? Mal by sa aspoň za
koho skryť a nepozerať, čo sa robí. Tento tu sa dal iste zaviesť
prosbami, doviedol ju priamo bočnou, s obídením záslužných. Teraz sa
kníše kdesi hrdo, blýska šnúrami a gombami. Zišlo by sa ho poslať do
poľa, do hukotu diel; nech by čmud prachu prihasil trochu blysky a jasy
čačiek. Prechádzky popri Hrone tichým večerom boli by hádam trochu
smutné bez neho; ale či komisára poslali do banských miest prechádzať sa
popri dumnom Hrone?

# 5

Obrátil sa k nej. Stála pred nim ako stĺp, ale, vidno, záskočná,
vypočítavá. Oči sa prestali ligotať. Slza sa rozišla, alebo ju vypili
oči. Preto hádam svietia tak jasne, alebo sa hádam radujú, ako ho
odzrojili.

Pomkol jej stoličku mrzute, i ukázal rukou, že si má sadnúť. K slabosti
pridá i kúsok zdvorilosti. Keď prišla po spravodlivosť, nájde ju, keď už
bezohľadnosť zbedzgala.

„Nemáte sa čo diviť, že sa manželovi stalo, čo ho zašlo," začal hovoriť
prísne, chrapľavým hlasom, i odkašlal. „Dosť sa prehliadalo, zhovievalo.
Ale zlá náuka brala zhovievavosť za slabosť a zneužívala ju. Krčah
nechcel prestať chodiť na zmútenú kaluž zrady, áno, prosím, podlej
vlastizrady," tu už hrmel jeho hlas izbou. „Neprestal začierať čím diaľ,
tým hlbšie. Ale na dne bol kameň, čujná stráž, a krčah sa dobre
natresol. Už nezvoní, len hrká. Ale ani hrkať nebude dlho, pôjde na
čriepky. Veru tak, prosím, mohli by byť i čriepky."

Bol spokojnejší so sebou. Zlosť sa uľahla trochu. Veď i hrmel dokonale,
i to v nemčine, až sa hory zelenali. Mohol pozrieť spod chmúrneho obočia
na závadu tam na stoličke, o koľko côlov opadla.

Nuž nenarútila sa, ani neopadla, skôr sa vyrovnala. Zachmúrený pozor
stretol sa s tmavosivým, veľmi veľkým okom. Otvorila ho rozhorčenosť,
ale nezamútila jeho čistej jasnoty.

„Môj muž nezrádza," riekla spokojne, temer hrdo. „Jeho krčahy nechodia
po mútnych kalužiach, ale po prameňoch čistých a živých. V nich sa
nekryje vlastizrada. Vidí ju v nich len zlosť, alebo --- alebo..."
pozrela naň okúňave. Možno povedala viac, ako patrí.

„Dopovedať --- počúvam," zahromžil, i napravil sa v kresle. Keď
podbehla, vypočuje ju svedomite. Pozeral na ňu pošmúrne.

Osmelila sa a opakovala, že áno, zdroje sú ako krištáľ. Pravda, zlosť
hľadá v nich mútnotu, úfajúc sa loviť v mútnom. Zlosti pomáha mútne oko,
porazené beľmom, vidiace všetko mútnym a kalným. Pri nich sa drží
najhoršia zo všetkých, nepohodlná lieň a zadubenosť množstva, ktorému sa
ťaží postáť pri ohovorenej veci a prizrieť sa jej zblízka. Radšej
opakuje nepovedome, čo počuť po kútoch.

Bola rada, že mohla povedať, čo myslí o zdrojoch čistých. K trom
utrhačom chcela pripriahnuť štvrtého, vlastne gazdu a či pôvodcu,
najímača tých paholkov, ktorí robia mútnym, čo je prečisté, za nízky
zisk. Pôvodca hľadá zádrapku zahádzať a pochovať zdroje vody živej, lebo
ho veľmi mrzia: nemôže na ne pozerať. Ale radšej dala pokoj veľkému
najímačovi, má ruky veľmi dlhé. A potom neprišla brániť zdroje, ale
muža. I tak, ako vidí, zašla priďaleko. Nebodaj ho urazila, namiesto
pohľadať mu srdce, ak ho má niekde. Začala žmýkať prsty vo veľkých
trapiech nad tým, že kto nesie pravdivú pravdu (nie zdanlivú pravdôčku)
pred ľudí, urazí ich márnivosť, čo by ako nechcel jej ostrými hranami.

Pohniezdil sa na mieste; zapálil sa trochu v tvári. Rád by vedieť, ku
ktorým ráta jeho: ku zlostným, slepým, alebo lenivým? Ale i tak bolo mu
akosi, akoby ho bola žihľava šibla po tvári. Štipľavý je jazýček,
štipľavý!

„Nenazdávajte sa," zahrmel, až dudnelo v svetlici, „nebude sa nám ťažiť
prihnúť sa. Prizrieme sa vašim zdrojom, nájdeme azda, čo je na dne.
Nateraz vysvetlite, na čo sa bolo uviesť, ako manželka evanjelického
farára z Badišova, Teofila Zábora, ak je u vás všetko také priezračné.
Váš manžel je nie Teofil. Kde je tá čistota?"

Zapálila sa teraz ona, i sklopila oči. Hľa, čo sa zvýši nejsť doprosta s
pravdou na štíte! Ale Teofila má v krvi, keď má hovoriť o ňom pred
prespoľnými. Jej rodinka v Tesnej Bani ani počuť o Bohumilovi, súc
Bohumil niečo rárohatého, čo sa neprace do Tesnej Bane. Teraz sa musí
pýriť, akoby ju boli prichytili v krádeži. I on sa pasie na jej
zahanbení; len švihol spakruky, a dobre ju šľahlo.

„Vedela som, že Bohumil je kameňom úrazu svetu. Aby neurazila
citlivosti, užila som Teofila. Odpusťte."

„Za Bohumilom kladie V. Čo to znamená?" V očiach mu mihol smiešok na
chvíľku.

„Valizlosť," riekla priduseným hlasom. „Viete sám veľmi dobre, keď sme
už pri menách, že Bohumil je preklad Teofila. Valizlosť vlastne nie je
meno, ale iba pochop, alebo skôr heslo.^1^[^34] Mládež v Bratislave si
priberala mená, v ktorých našla predstavenú nejakú dobrú snahu."

„Nie je to tak, pani," hromžil nahnevaný hodnostár. „Viete i vy dobre,
že v tom mene je úmysel, hotový program. Váľať zlosť znamená v dobrom
preklade vyzývať vlastencov, znižovať ich snahy, udierať im na čelo
potupnú pečať odrodilstva. Váľať, rúcať nie zlosť, ale najkrajšie stĺpy
chrámu drahej vlasti. Samsonovia^2^[^35] sú to, pani, slabí zrútiť
mohutný chrám, ale zruční podkopávať piliere, aby nemali na čom stáť. V
mene, pani, je duch i čin. Škerí sa z toho mrzká tvár vlastizrady." Hlas
sa mu niesol mocne dvoranou, oči hádzali iskry.

Vystrela sa s iskrivým okom. Vybúšil z nej žiaľ i hnev.

„Môj muž je nie v tom, v čom ho potvárate! Vlastizradca sa nebude modliť
za blaho a rozkvet vlasti spolu so svojím ľudom. Nešiel by ďakovať pred
božím oltárom v Dávidovom žalme^3^[^36] za veľký dar slobody, ktorý sa
dostal vlasti v apríli minulého roku."

„Neverím!" skríkol na ňu. „Falošné sú to žalmy, poprekrúcané. Ústa
hovoria, ale srdce vkladá iný zmysel do slov. Ide svojou cestou, ponad
slová."

„Nie, osvietený," riekla veľmi ticho, rozochveným hlasom, i oči sa
zaligotali slzou. „Ako to robia ľudia, že jedno sľubujú i prisahajú a
iné myslia, neviem. Verím," položila dlaň na rozvlnené prsia, „môj muž
nepredstúpil nikdy v kňazskom rúchu s falošnou mysľou pred tvár
Hospodinovu. Urobiť tak, zahrúžila by ho kára božia, jeho, mňa, všetkých
nás."

Keď dopovedala tichým hlasom veľmi závažné slová, jej čujné ucho
dopočulo, že sa v bočnej strhol akýsi nepokoj. Hoci bola myseľ vo veľkej
napätosti, lebo ju obracali a prehadzovali ako na hrabkách, i
podchytávali, predsa sa vracala starostlive k deťom, bojac sa, že
nevydržia tak dlho pri cudzom človeku. Teraz už rozoznávala jasne
pridusený plač a či krik, potom dupot, štabarc, šuchot okolo dverí,
šťukanie kľučkou. Po ostatných slovách, ako ozvenou, zabúchala čiasi
päsť na dvere. Vidiac, že je zle, skočila.

„Prepáčte," riekla osvietenému a otvorila dvere na bočnej.

Vyrútili sa z nej chlapci.

„Mama, drahá mamička!" Oblapili ju okolo pása.

Za dvermi bol Drobecký, veľmi vzrušený. Hlavu a bradu mal pochlpenú.
Šatku okolo hrdla mu rozviazali, jeden rožtek visel kdesi po brucho.
Pokrútil hlavou zúfale. Spotený odfukoval: „Tfú-tfú".

Hoci jej nebolo dobre, musela sa usmiať, vidiac ho doriadeného. Lesklé
sáry boli plné veľkých, zablatených škvŕn.

Prichýlila dvere na bočnej, ostanúc pred nimi, na mieste. Nemohla sa
hnúť, chlapci ju držali oblapenú. Začala im dohovárať tichučko. „Ach,
deti, deti, čo ste urobili! Nenazdala som sa hanbe, že to urobíte v
cudzom dome. No, dobre, dobre --- neplačte. Ale mne je ľúto, deti!" V
očiach mala slzy, ale i v hlase. Prišla prosiť za muža a miesto uprosiť
rozhorčila mocného. Už videla, že bola daromná všetka námaha. K
spravodlivosti sa tu nedostať. „A teraz už čo, keď ma máte?" karhala ich
žiaľne.

„A keď sme sa báli, mama! Odviedol ťa cifrovaný, a tu sa vadili s tebou,
kričali," vyhovárali sa, jeden i druhý.

„No, dobre, už sa nebojte. Pôjdeme."

Keď sa vystrela, videla osvieteného stáť pri stole: tiež pozeral
zadivený, čo sa stalo. Vyhovárala sa po nemecky, že sa chlapci naľakali.

On jej prisvedčil hlavou, že rozumie. Zahanbil sa, že pozdvihol hlas
priveľmi na ženu, hoci nechodila na pravých cestách: on, vždy zdvorilý a
ochotný k ženám. Po Sliači a v Bystrici neosopil sa veru ani na jednu,
keď sa mal okolo nich. Obrátil sa k väčšiemu a spýtal sa ho: „Čo ti
bolo, synak? Prečo si plakal?" Stíšil hlas, i vložil doň nehy, i v tvári
zvľúdnel. Slovenčina znela v jeho ústach milo.

Chlapec sa zadíval naň; videl, že čaká odpoveď. Rozhovoril sa teda
ochotne, lebo mu bolo, akoby padala tieseň z neho so slovami. Naľakali
sa veľmi, brat i on, vidiac, ako mater odvádza taký cifrovaný, ako ten,
čo odviedol otca. Potom bolo počuť, ako na ňu kričia.

Osvietený pohol plecom. Spýtal sa: „A bojíš sa ma ešte?"

„A čo by sa bál? Vy ste nie cifrovaný."

Uškrnul sa v sebe. Boja sa ho teda deti, keď nie odrastené, i to, kým ho
nevidia. Dobre, že je nie v uniforme; jeho je ešte cifrovanejšia. Sadol
na predošlé miesto, jej ukázal zasa stoličku. Nadišla ho vôľa pozhovárať
sa s deťmi z vykričanej rodiny. Deti sú nie precibrené zatušovať city a
okrášľovať zmysel slova. Tu je vlastne ten zdroj čistý a priehľadný.
Vyplatí sa pozrieť doň na dno.

„Vieš ty, čo je vlasť, synak?" spýtal sa staršieho.

„Mať naša!" odpovedal mu hneď.

„Všetkých, všetkých, čo v nej bývame!" doplnil mladší, zahanbený, že sa
jemu neprihovoril ani raz.

Počúval veľmi vážne. Na deťoch badať pečlivú opateru v šatstve a
telesnej čistote; badať i výchovu z prebudeného, pestovaného ducha.
Pozrel na ňu na stoličke. Kto pilňuje väčšmi okolo nich: ona, alebo
Bohumil Valizlosť?

„A milujete tú mater?" spýtal sa hlbokým hlasom.

„Milujeme --- modlíme sa za ňu!"

„Modlíte sa!" Skoro podskočil, akoby ho bolo niečo ujedlo. V dome
vlastizradcu ohláša sa modlitba za vlasť! V koľkých, veľmi vlasteneckých
domoch sa ozýva? A jednako nehrajú naučenú komédiu. Keby ústa hovorili
krivo, nezlyhajú oči. Upreté sú naň čisté, bez poškvrny. Dá sa v nich
čítať ľahko. „A ako sa modlíte? Opakuj modlitbu, nevynechaj slova."

Chlapci ostali zarazení. Pozreli jeden na druhého.

„Čo --- nenaučili ste sa ešte naspamäť? Veď sa modlíte každý deň!"

„I ráno i večer," prisvedčili zasa. Tu starší vydýchol zhlboka a dodal:
„Keď sa nemodlíme každý deň jednako. Každý raz vychodí inakšie".

„Hm-hm," pokyvoval hlavou. „To už neviem, ako je. Teraz neviete slova
povedať, a tam sa vraj viete modliť."

„Ej, my sa nevieme modliť z hlavy. Starý otec vie modlitby naspamäť,
lebo jeho hlava je múdra a pobožná. My len hovoríme za ním."

„Kto, synak?"

„Všetci. My deti, mama a --- a otec!" Do hlasu sa mu namiešalo znezrady
sĺz. Doložil s plačom: „Ale sa už nemodlí s nami. Ak by hádam sám
kdesi."

Osvietený si naprával čosi na kabáte. O chvíľu sa obrátil k nej už po
slovensky: „Kto je ten starý otec --- z čej strany?"

„Môj svokor, Jonatán Zábor, čuhársky rechtor na odpočinku."

Umienil si, ak pôjde cez Badišov, ohlásiť sa vo fare. Rád by vidieť
starého Jonatána Zábora, ktorý predrieka modlitby deťom a vnukom ráno a
večer.

„Ale jednako, synak, i ty si múdry, ako starý otec, lebo sa modlievaš.
Povedz mi aspoň zďaleka, čo najviac žiadate v modlitbe. Čo pýtate tej
vlasti?"

„Pýtame zakaždým pokoj, aby sa rozmáhal, veľké požehnanie od Boha; aby
neboli rozbroje a vojny, aby neupadla do škody a nebezpečenstva."

Prikyvoval hlavou. Čo lepšieho žiadať materi-vlasti? Pred chvíľou
ľutoval, že nemá dobrého stroja, ktorý by zašiel, vyrezávajúc vredy,
hoci do zdravého: a jednako i ten vytupený zašiel do zdravého, zaťal
bezohľadne do rodiny, ktorá sa modlieva za vlasť ráno a večer. Ak to
robil v obrane vlasti, pred kým ju mal brániť? Pred ich modlitbou?

Začal stŕpať, aké sú to prevrátené časy, že sa môžu stávať také mýlky.

„Povedal vám starý otec, synak, prečo sa modliť tak pilne za vlasť, až
dva razy na deň? Nie je primnoho?"

„Vraj treba sa modliť veľmi vrúcne a často, lebo že je veľmi chorá.
Deti, čo má, nenažívajú vraj dobre, ako by mali deti tej istej matere."

Podskočil, ale hneď sadol. „Pravdu povedal starý otec. Dobre uhádol. Ale
povedal iste, ktorý brat je najhorší?"

„Nie, nechcel povedať. Spytovali sme sa ho. Ale on len vždy: Skusuj
seba. Nerob iným, čo nechceš, aby iní tebe robili. Modli sa, aby Kristus
vládol v srdciach."

Bol premožený. Okúňal sa pozrieť na ňu, mater takých detí. Schytil
chlapca za rameno, pritiahol ho k sebe, hoci sa odťahoval. Bočil tuho,
najskôr sa bál. Začal hovoriť, nachýliac tvár k chlapcovej hlave:

„Urobil si mi veľkú radosť, synak. Nezažil som jej dodnes takej. Hodní
ste chlapci, dobrí vlastenci. Keď prídem do Pešti, vyrozprávam, ako sa v
Badišove u Zábora vrúcne modlia za chorú mater-vlasť. Keď sme bratia,
buďme ozajstní. Ty a tvoji bratia ste mne synovci, ja váš strýk. Budeš
ma volať strýkom?"

Prikývol veľmi ochotne. Odtiahol sa trochu od neho, prezerajúc si
pozorne nového strýka. Zapáčil sa mu. Hlas mu je mäkký, citný; oči
pozerajú ozaj strýcovsky.

„Nezabudnete na strýka?"

„Nie, strýko --- budeme vás spomínať."

„Ďakujem, synak, ďakujem. I pomodlite sa za mňa niekedy, pomodlite."

Prikyvovali mu oba.

„Keď povieme starému otcovi, zloží peknú modlitbu o vás."

„Tak, tak, deti! Nech Hospodin zhliadne na nás, na všetkých!"

A už rozvažoval, ako treba napraviť chytro, chytro, čo stroj pokazil v
náhlosti, z nedopatrenia. Veru napraviť od koreňa; nevinných vypustiť z
tmavých dier, i odprosiť.

„Veru tak, deti! Brodíme sa v mnohých hriechoch, bludoch. Modlime sa,
aby sme vyšli z nich na požehnané polia zhody, bratskej lásky. Keď
vybŕdneme, deti, budeme zasa bratia, už ozajstní, vlastní. Chorá mať
ozdravie, ovenčí sa kvietím od radosti nad svornosťou detí. Všetky budú
jednaké, akoby jedno druhému z oka vypadlo: Slovák, Chorvát, Srb, Rusín,
Rumun i Nemec ako Maďar. Budú naozaj jedno srdce, jedna myseľ, jedno
telo, jedna duša, jedna reč, jediná, naša milá, ľubozvučná uhorská.
Naučíme sa ju všetci, obľúbime si ju, ako svoju, aby sme sa mohli
rozumieť medzi sebou. Prestanú odrazu rozdiely medzi nami: jedna reč ich
vyrovná."

Chlapec sa odtiahol od neho. Pekne bolo počúvať, ako hovoril, i citne, i
nežne. Slová zneli vábne, i utešene, ale zmysel bol zamútený. Vedeli
chlapci už čo z väčšieho, čo znamená jedna reč. Starší mu hneď povedal:

„Nie jedna reč všetkým, strýko! Každý nech má svoju."

„Ako by to vychodilo: deti jednej matere, a každý mať inú reč? Aký by
bol dom, kde nerozumie brat brata?"

„Nech sa učí každý. Ja tiež pôjdem do Gemera na maďarčinu. Maďar nech
príde do Mikuláša na slovenčinu."

„Prídete do Miškovca!" rozkázal mu. „Tam mi je bližšie. Do Gemera mi je
ďaleko. Ale Maďarovi je ťažko ísť do Mikuláša, synak. Tam sú tie ozorné
vrchy, veľké snehy, on by ti tam neprivykol, a o liptovskej múke! A načo
by sa mal učiť reč iných, keď sa iní beztak naučia reč jeho? Verte mi,
krajšie bude mať všetkým krásnu, milú reč uhorskú, ako každý drhliť
svoju."

Starší odstúpil dosť ďaleko od neho. Pozeral, či hovorí naozaj, čo
hovorí. Spomínajúc krásu uhorskej reči, slová mu tečú ako med. Bolo
poznať, v nich sa triasol cit.

„Nie, strýko, nie," začal starší krútiť hlavou. „Starý otec vie lepšie,
čo je pekné. Vždy hovorieva: ,Láska v kvete je krajšia, ako hrada s
rozkvitnutým makom, lebo na lúke je nie jednaké kvieťa, ale jeden kvet
krajší od druhého'."

Tu zasa strýk veľmi krútil hlavou, i veril sa, že byť v celom chotári
samý červený mak, bola by veľká krása. Ale chlapci si nedali vyhodiť
pestrú lúku z hlavy.

„Starý otec vie lepšie, strýko. Vždy hovorieva: ,Cudzie nebrať svoje si
nedať'."

„Bože-prebože," horekoval strýk, chytajúc sa za hlavu, „Ako váš starý
otec kazí, čo malo byť najkrajšie. Či tak môžeme byť bratia, a vlastní?"

Spytoval sa ich, prehováral, rozprával o Miškovci a ľubozvučnej reči
uhorskej, ale chlapci sa zaťali. Hoci je strýk, začali pozerať naň
trochu zboka. Neverili v bratstvo, keď im berie, na čom si zakladajú
nadovšetko. Bratstvo by malo, vraj, žičiť, nie brať.

Strýk si veľmi ťažkal, že sa nemôžu pojednať. Už nebude môcť rozprávať v
Pešti o horúcom vlastenectve Badišova. Čo by povedali na sneme, alebo u
jeho vysokosti, čo marcová mládež na také vlastenectvo, ktoré nechce
zahodiť cudziu, nezmestnú reč? Tam dávno vyhlásili: ,Jeden Boh, jedna
vlasť, jeden národ, jedna reč.' Preto vlastne i tečie krv na všetkých
stranách vlasti. I spevec zavolal: ,Talpra magyar!' Vedel, že len Maďar
môže byť vlastenec a čiahať za slobodou zlatou.

„Škoda, preškoda, deti!" zvolal stiesneným hlasom. Nedýchalo sa mu
voľne. „Koniec nevyšiel taký pekný, ako pokladal počiatok." Prešiel si
rukou po kyslej tvári, pozotierať z nej ružové preludy. „Povedzte ešte,
hoci ste mi nie vlastní synovci, ako sa voláte. Ty?" Uprel prstom na
staršieho.

„Cyril."

„Hm, a ty tam?"

„Metod."

„Hm, Cyril a Metod! Čo je to?"

„Svätí apoštolovia Slovákov."

„Teda apoštoli! Máte bratov ešte?"

„Ostal doma so starým otcom."

„Ako sa volá?"

„Klement."

„No, chvalabohu! Aspoň znamená čosi. Môže potešiť každého kresťana,
nielen Slováka."

Starší myslel, že nevlastný strýk chcel by im zobrať i Klementa, ako im
berie reč, ohlásil sa ako na výstrahu:

„Klement bol tiež apoštol, ale južných Slovanov, učedlník Cyrila a
Metoda."

„Teda samí apoštoli!" pokrúcal veľmi starostlive hlavou. „Samí
slovanskí! Svätý Adalbert,^4^[^37] svätý Štefan, svätý László, svätý
Gelért nič? Tých nebolo na svete?"

Pozrel na ňu na stoličke, nie veľmi dúžu, ale jednako mater urastených
šarvancov. Bol by sa jej spýtal, či Slovania majú ešte mnoho apoštolov a
či sa ich podoberá uviesť všetkých do badišovskej matriky, ale nad nimi
je nový obraz jeho vysokosti, gubernátora. Vyslal ho do piatich stolíc
plieť kúkoľ spomedzi pšenice, a nie viesť starosť o badišovskú matriku.

„Tak sme sa pozhovárali, chlapci. Máte ešte čo povedať strýkovi? Niečo
pekného!"

Starší ho chytil za ruku a bozkal mu ju.

„Nech nám pustí drahý strýk otca! Veď mu je brat!"

„Eh, synak, bratstvo! Keď sme nie vlastní!"

Vysadla mu trpkosť na tvár. Mať stroj v poriadku, ako má byť, otca by
nepustil, ale by ho dal obesiť a deti by dal na lepšiu výchovu. Stali by
sa z nich dobrí vlastenci, hoci ich vzali pod svoje krídla slovanskí
apoštolovia. Áno, tak by sa pýtalo.

Mladší kľakol pred ním a zložil ruky.

„Pusťte ho, strýko! Budeme sa za vás modliť i spomínať vás budeme. Strýk
Korčuh urobil vo voze dobré sedisko zo šúp, pokryl ho kobercom. Otec by
sedel pri mame. Ja by stál pri otcovi, Cyril pri mame."

„Ale iba po Šturec! Na Starých Horách by sme čarovali," zastarel sa
starší, i kľakol ku bratovi. Metod chcel strýka podkúpiť dobrým
sediskom. On má niečo inšieho, čo ho skôr pohne. Zložil ruky a riekol:
„Na Šturci je utešene. Drozdy hvízdajú pekne! Viem i jedno hniezdo:
ukázal by ho otcovi."

Strýk sa hladil po hlave, odvrátil oči od chlapcov. Hľadal stroj, dobre
napravený stroj. Bolo by treba robiť dobrý poriadok. Chcel povedať
niečo, od čoho ustrnie krv v žilách, vysadne studený pot na čelo. I ruky
sa triasli, i naprával jazyk na slovo, ktoré sa pýta. Ale z úst tečú
slová ako mlieko; nie tie, ktoré sa tmolia v hlave.

„Teraz vstaňte pekne. Cyril si zachová, kde je to hniezdo, ukáže ho
otcovi iným razom."

Znova si hladil hlavu, tíšil hladkou dlaňou myšlienky, ktoré búchali v
nej, ako keď zvonom bijú nabok: ,Bim-bom-bim-bom.' I stroj, dobrý, nový
stroj sa mu natŕčal. Ale tu začala búchať iná myšlienka v hlave, ešte
mocnejšie, že prehlušila predošlé. „Nebyť priekov o tú jednu reč jedinú,
o jednu vlasť, jeden národ a jedného Boha, badišovský farár Bohumil
Valizlosť Zábor mohol si poprezerať Šturec, i hoci vybrať tie drozdy."
Na jedinej veci sa všetko prekopŕclo. Ale Cyril bol ešte na kolenách,
chcel sa dozvedieť niečo istejšieho, a strýk pokračoval:

„Iným razom, Cyril, najlepšie, keď pôjdeš na tú maďarčinu do Miškovca.
Hoci som nie vlastný, ale iba akýsi zboku, postarám sa, aby ťa on
podviedol. Ako postranný strýk viac urobiť nemôžem."

Podvihol bezradne obe ramená a potom ich spustil. Dlane tľapli naprázdno
o stehná. Pozrel na ňu, akoby jej dával na známosť, že je toto už
posledné slovo v tejto jednačke.

Ona zložila ruky, v jej tvári čítal radosť a vďaku za také dobré slovo.
Ale tmavosivé oči pozerali v očakávaní, naostatok hovorili, kričali.
Zasa len zabudol na dobrý stroj.

Porozmýšľal, potom sadol za stôl. Pero driapalo jedovate na drhľavom
papieri. Keď kládol podpis, rožky sa potkli o akýsi hrbolec, rozfŕkli sa
drobné kvapôčky na všetky strany. Studničky na machuľkách a literách
vypil pomaly čistý piesok Hrona dumného, ktorý sa hádam skrútil nárokom
na Zvolen, aby pozrel ostatný raz na slávny hrad Mateja Spravodlivého.
Ten vraj žičil všetkým jednako.

Zapečatil list prsteňom a obrátil sa k nej.

„Tento list prináleží na stoličný dom v Bystrici. Ktorí sú pod
obžalobou, dostanú obžalobu do ruky. Nech sa bránia, Váš sa tiež bude
brániť. Niektoré body ste tu predniesli, len ich zobrať lepšie dovedna.
Viac urobiť nemôžem." Pre seba dodal: ,Keďže sme nie vlastní.'

Schytila list, zajala mu i ruku; bola by ju niesla k ústam. Dal jej
práve to, čo prosila pred chvíľou, ale nevyriekla v slovách.

Keď zbadal, kde mu nesie ruku, vykrútil ju, stisnúc jej prsty.

„Môžeme ho navštíviť?" spýtala sa nesmelo.

„Vy, deti, i prokátor, ak by sa chcel radiť prokátora. Navštíviť ho
môžete i viac ráz, ak sa zabavíte v Bystrici."

„Ako vám ďakovať?" spýtala sa.

Pozrel na ňu zboka. Spytuje sa, čo už dávno vie.

„Učte deti hlavnú vec, aby sa im viedlo dobre na zemi," riekol jej
vážne, „a aby sa im nedostalo pút: ,Jeden Boh, jedna vlasť, jeden zákon,
jeden národ, jedna reč'."

Pritiahla deti k sebe, akoby ich chcela obrániť od krutého evanjelia.
Jeho čierne krídla čula šumieť nad hlavou nevinných detí, sťa krídla
netopiera, ktorý tiež lieta v cudzom, nesvojom živle na blanavých
krídlach.

Uškrnul sa v sebe, zbadajúc obranný pohyb. Orlica bráni orlíčatá.
Dokedy? Mladým podrastú krídla, odletia v iné svety, a orlica môže
lietať, lietať-hľadať orlíčatá. Taký bude ďalší vývin, najtiaž oratovať
vlasť.

Zacengal na dosť hodnom spiežovci, nemali mu ani kedy nasadiť
rukoviatko. Dôstojník vstúpil do svetlice, zavrúc dvere na čakárni.

Osvietenému zišlo na um, že si ho zaumienil vyhrešiť a poslať do poľa.
Ale, vidiac tú istotu a samodôveru, ktorou sa honosil, ľúto mu ho
zahanbiť. A potom i hnev vyšumel. Nezlomil, to je pravda, ale hádam ohne
mladé stromky.

„Miška, odprevaď!" ukázal okom na ňu i na synčekov. Neukazoval pred ním,
nepredvídavým, veľký záujem o túto rodinu. „Pošli, na kom je rad!"
rozkázal mu.

Dôstojník mal kedy kývnuť v čakárni na nasledujúceho, kým sa rodina
pratala zo svetlice. Synovci to už zariadili tak, aby boli tam všade,
kde sa má mater obrátiť. Osvietený medzitým prehrebal sa v spisoch, raz
pozrel i na jeho vysokosť na stene. Spytoval sa ho: „Počula vaša
vysokosť? Na Horniakoch majú radšej lúku hoci s ohnicou, ovsihou,
štrkáčom a mačím chvostíkom, ako podarený lán pekného červeného maku."

Dôstojník uviedol nasledujúce číslo, ale osvietenému ešte vždy mátalo v
hlave slovo Jonatána Zábora o chorej vlasti. Ako ozdravie, neborká?
Kedy, keď nedostať nikde napochytre tuhého kossuthovského lieku: ,Jeden
Boh, jedna vlasť, jeden zákon, jeden národ, jedna reč'.

# 6

V bočnej vypukla veľká radosť. Drobecký bol učupený na stoličke,
neopovážil sa pohnúť po nezdobe, čo narobili chlapci, iba čo si
poprihládzal vlasy, do ktorých sa mu boli nanosili, i pochlpenú bradu.
Šatôčku si previazal ako-tak, ale nosu nebolo rady. Iba čo krv mohol
zastaviť, kde ho boli doškriabali. Zablatené pečate na sárach ostali,
ako ich tam nechali črievice chlapcov.

Radosť vypukla len cez oči, ústa museli mlčať pre strach židovský, aby
všemohúci tam vo svetlici, čujúc ju, neobanoval, že čo dal, je viac, ako
mal dať, a neodobral z toho aspoň viac od polovice. Drobecký dopočul
odchýlenými dvermi mnoho z toho, čo sa tamdnu hovorilo, ale keď mu
ukázala list, nemohol sa zdržať, aby mu neblysli biele zuby spod
čiernych fúzov od radosti.

Radosť odročili; držali sa veľmi vážne, keď prišiel dôstojník, hrdý, že
sa dielo zdarilo. Uhovel pajtášovi^1^[^38] a uhovel i jej. Nie je veľký
pozorovateľ, ale mu neušlo, ako preletujú v tmavosivých očiach iskierky.
Vypučil prsia: jednako nie je zbytočný, môže deliť milosti.

Keď šiel pred nimi dlhou chodbou a dolu vŕzgavými schodmi, kníšuc sa v
páse, myslel si, keby fŕkali také iskričky naňho z takých očiek
niektorej Zvolenčianky, nechodieval by večerom s principálom popri
dumnom Hrone, ale by štrngal ostrohami popod jej obloky.

Varta v bráne urobila široký priechod pomedzi stisk, kým sa s ním
lúčili. Keď prešli na druhú stranu hŕby, prešiel ešte dva-tri razy sem a
tam. Tešilo ho, že je nie zbytočný, vidiac toľké oči, upreté na sebe
žiadostive. Ale v hŕbe neboli ani jedny také, aké by si žiadal.

„Každému sa ujde, každému z dobrého," potešil čakajúcich, tíšiac ich
náhlivosť. „Máme stihu, chvalabohu! Görgey vydobyl Budín, nemáme sa čo
náhliť."

„Éljen!" ozvalo sa na ozvenu z čakajúcej hŕby. On sa poklonil, salutoval
a zmizol za uhlom spred žiadostivých očú.

Idúc dolu vŕškom, prezerali si list osvieteného. Bol zapečatený, ale
znel na neprístupného v Bystrici, na samého predsedu súdu. Drobecký sa
radoval. Väzni padnú predsa len do ruky spravodlivosti. Aká je, taká je,
hoci neraz i slepá, nie je umiesená azda zo samej ľubovôle, chvíľkového
vrtochu a pudovej ukrutnosti. Ona netušila, že list vlastne obsahuje
milosť, lebo nevedela, že nad mužom už vyslovili výrok smrti. Jej zneli
len slová, čo povedal chlapcovi, že ho otec odprevadí do Miškovca. V
nich videla sľub, skoro istotu.

„Dobrý je človek," zverovala sa Drobeckému. „Srdce neskamenelo, ale
hlava, hlava! Viete, čo mátoží v nej?"

„Pravdaže! To, čo vo všetkých, ktoré zamýšľajú napraviť božie diela na
svoje kopyto. Spupnosť a pažravosť ich prevrátila."

Drobecký musel prejsť pod plachtu, do Korčuhovho voza. Išli rozhovory o
väzňoch, ich dielach a trapiech, o Zvolene. Štúrovo mesto spustlo,
zosmutnelo, hoci sa v ňom hmýri mnoho cudzieho sveta. Vonkajší ruch bez
ducha, nie je veselosť, ale iba bezúčelné prtenie červače. A ducha v ňom
udusili, polapujúc Slovákov, alebo rozoženúc ich do hôr. Zberba z
cudzích krajov robí v ňom verejnú mienku nad hlavami zbitej Slovače.

Nad všetkými, dobrými i zlými, švihá osvietený korbáčom na hrade kráľa
Mateja Spravodlivého.

Ale pod plachtou pozdejšie začalo byť veselšie. Tí, čo boli pod ňou,
nesedeli vlastne v Korčuhovom voze, ale sa prechádzali po akomsi bájnom
Badišove. Drobecký zvedel mnoho o Jonatánovi Záborovi, o fare, záhrade,
o Žofke Drozdíkovie i kurátorovi Drozdíkovi, o richtárovi Hamuľovi, o
Hrbáči nad Badišovom i o zôsype, koľko ktorého zbožia a koľko kýt ľanu,
ba s chlapcami šiel napásť i Rysuľu s teľaťom a jalovicou. Drobecký
otváral oči na ten nový svet, o ktorom netušil do tých čias. Badišov je
apoštolská chudoba: chudoba de Badin, psota de Garanseg.^2^[^39]

„Ale sa dobre žije, veľmi dobre sa žije!" chválila sa ona, ani len
svojho vena nenačala.

Drobecký pozeral na ňu s obdivom, na jej malé ruky, ktoré pradú, tkajú,
šijú i vedú veľký domáci poriadok. Pokrúcal hlavou. Nebola ani vo Spiši,
ako Zuzika a predsa gazdiná i hrdinská žena.

Ako sa blížili k Bystrici, tak začal prichodiť na ňu nepokoj,
starostlivosť. Drobecký si lámal hlavu, čo ju preletelo, že je smutná,
keď by mala byť najveselšia. Veď uvidí muža. Už sa jej chcel spýtať,
skadiaľ sa berie tá mrcha zmena, ale sa mu ona sama zverila.

„Bystrice sa bojím väčšmi, ako Zvolena." Drobecký vytreštil na ňu oči.
Čoho by sa mala báť? Má predsa pri sebe list všemohúceho. „Nikoho sa
nebojím, iba muža." Sklopila oči zahanbená. „Či tak?" usmieval sa. „Teda
i u nich sa dymí z komína? Poharkali sa?"

„Nezhody sa zabudnú," tešil ju Drobecký. „Radosť nad šťastnou schôdzou
po toľkých utrpeniach rozoženie drobné chmárky."

Krútila hlavou starostlive. Naostatok riekla:

„Neviem, či bude toľká tá radosť. Môj muž neodobrí, že som bola vo
Zvolene."

Drobecký podskočil od údivu.

„Neodobrí --- prečo?"

„Že som šla prosiť milosť," riekla stiesneným hlasom, bojazlive sa
obzerali jej oči. „Sľúbila som, že milosť prosiť nepôjdem k nikomu. Za
národ sa trpí vraj všetko, čo príde, dobrovoľne. Môj muž myslí, že len z
obetí sa buduje budúcnosť národa: čím sú väčšie a čím ich je viacej, tým
krajšia bude budova."

Drobecký sa zamyslel. Čo to Zábor nevyhútal! A predsa myšlienka má v
sebe mnoho pravdy. Všetky národy budovali budúcnosť utrpením a obeťami,
väčšími i menšími. Slovenský národ začal hneď trpieť, keď sa prichytil
do stavby: utrpenie bude čím ďalej, tým väčšie, ak má stavba rásť a
dariť sa. Má pravdu Zábor; spod utrpenia sa nesmie vynímať, kto národ
nosí v srdci. Zažiadalo sa mu veľmi pozhovárať sa s ním.

„Keby sa mohol dostať k nemu," riekol jej, „sňal by z vás všetku vinu:
viem najlepšie, že ste neprosili milosť, ale len hájili pravdu. Kto háji
pravdu, neprosí, ale iba pýta."

Bystrica sa vyspala z veľkých osláv nad zaujatím Budína hradu. Čosi
vrčala hlava od sudov, vyvalených na rínku; hučala v nej prázdnota, ako
i v sudoch, ktoré až na druhý deň pred večerom odpratali. Nastalo
utíšenie po veľkom hurhaji. Elek báči sa škrabal za uchom v pomykove,
keď prišli k nemu. Nebolo tak ľahko vyhotoviť spisy, ako si predkladali.
Treba čakať, čakať.

Drobeckému bolo otupno v meste. Nebolo ku komu ísť. Keď prišiel k
Hutyánszkemu, i to nie často, natrafil temer zakaždým na Zebulona, ako
jajčí po dome. Hutyánszky vyhládzal si fúzy, bol ako na tŕní, neraz i
zíval v trapiech, či sa hosť nezasedí.

Chodil po meste, i na prechádzky pod Urpínom; dával sa do známosti, kto
mu podbehol, či nepočuje čo nového. Ale masa bola stíšená, otupela od
veľkej istoty, že je nepriateľ vymetený z krajiny, najskôr navždy. Na
bezúhonných vlastencoch, ktorí mali prístup k predákom, pozoroval dosť
skoro, že keď pozreli jeden na druhého, nemohli ututlať, čo sa tamdnu
hýbalo a strašilo kdesi.

Drobecký oznámil farárke, že spisy nebudú hotové tak chytro, takže musí
ostať v Bystrici, sám nevie, dokedy. Zaradovala sa. Ostala by i ona tu,
kým sa on obriadi. Vychodilo už raz tak akosi, že sa im najlepšie vrátiť
spolu domov. Korčuh sa veľmi škrabal za ušima pre tú fúru liatiny, hádam
i pre Maru. Držali veľkú poradu, na nej bol i Korčuh a Hlavčo. Ustálili,
že Korčuh pôjde naprázdno s vozíkom Chudých do Ohradnice, nechajúc
Hlavčovi svoj voz. Za to sa Hlavčo podzvolil prepustiť svoj pod fúru s
liatinou. Ostal v Drobeckého dvore v Ohradnici.

Hlavčo sa tiež škrabal trochu. Liatina je mrcha fúra, strhá vozy väčšmi
ako prevážanie ľudí.

List komisárov len čo oddala na stoličnom dome, dostala skoro zápäť
odpoveď. Uviedli ju do prázdnej izby, kde nebolo temer nič, iba stôl,
lavice a dve-tri stoličky. Sadla s deťmi, privyknutá už dosť dobre
čakať, čakať.

Nečakala dlho. Dvere sa otvorili, v nich stál Zábor holohlavý, bez pút,
bez mušiek. Stál ako stĺp, oči prižmúril trochu. Svetlosť v izbe mu bola
prituhá. Ona vstala, že sa hodí k nemu, ale tiež zastala. Dívala sa
zarazená. Údivu bolo u neho dosť, radosti veľmi málo, alebo nič. Skôr
bolo badať nepokoj.

Pristúpil k nej, objali sa i bozkali bez slova. Dala hlavu na jeho
plece, držiac ho ramenami. On ju tisol k sebe; pocítil, ako sa
potrhávala v jeho náručí. Slzy tiekli bez slov, ale nemohla zvládať
hlboké vzdychy, bôľne poryvy. Hladil ju po pleci a šepkal jej: „Moja,
moja..."

Obstali ich chlapci, tisli sa k nim, nepustili mater od otca. Bolo i
výkrikov i smiechu. Naostatok sa rozsypala skupina. Otec sadol na
stoličku, držiac chlapcov, na každom boku po jednom. Proti nemu sedela
na lavici ona. Utierala si slzy bez slova.

Chlapci mali mnoho čo rozprávať: o Korčuhovi, o Hlavčovi, ale i o
Drobeckom, o cifrovanom i o strýkovi. Zmiešali všetko dovedna. Sama
mater sa ledva vyznala v tej motanine, hoci ju prežila.

Hajdúch s kľúčom stál vo dverách. Pri tichom i búrnom výjave ostal
nehybný, iba čo oči chodili sem-tam po izbe. Bol mocný, vysoký chlap,
dobre v pleciach. O chvíľu cítil na nich ťarchu; zavalilo sa na ne
povedomie, že je tu zbytočný. Čo sa má prizerať statočný človek, čo sa
odohráva v rodine iných? Bolo mu tu zle, cofol sa na prázdnu chodbu a
privrel tichučko dvere.

„Vidíš, Mária, i tu sa nájde poriadnych ľudí," riekol jej, keď ostali
sami. „Náš Gregor je človek jednoduchý, ale vie, čo sa patrí. Všade sa
nájde ľudí hodných, nie?" prikývla mu ochotne, utierajúc si tvár. I ona
má dosť čo rozprávať o dobrote. „A kde sa tu berieš?"

Pohýbala plecami v rozpakoch, trochu sa i zahanbila. Tvár sa zaliala
rumeňou, ani mladému dievčaťu, keď má vykričať svoje taje. Oči jej
horeli tichým ohňom.

„A hádam si i zabudla, na čom sme boli ostali vtedy!" Hlas bol nežný,
ale v chudej tvári s vpadnutými lícami a najmä v očiach so zelenkavými
odbleskmi bolo čosi nepokoja a či strachu.

Vzala medzi prsty strapčeky kosičky, ktorú mala okolo hrdla. Mädlila ich
chytro, len tak mihali tenké, hybké prstíky.

„Ľahko bolo ostať na čomkoľvek, Milko, vtedy. Bol si pri nás. Ale keď ťa
odviedli, odpusť, zabudla som. Všetko sa ukázalo inakšie. Nebol si niže
dediny, a ja --- ako hovorím --- začala som inakšie myslieť."

Pozrela naň hanblive. Čakala, že pozrie na ňu s výčitkou, alebo veľmi
prísne. Ale on nemal sily súdiť prísne. Sklopil oči.

V tie časy mysleli oba na tú istú vec: na rozhovor, čo mali v pôstnu
nedeľu po večierni. Skončil sa veľmi krásne; boli uveličení, že zmýšľajú
jednako o závažných veciach. Bez prehovárania, samovoľným súhlasom
dorozumeli sa, že sa on neschová, ak by začali lapať Slovákov. Vtedy
úplne chápala, že kto má obetovať národu všetko, súc jeho dobrovoľník,
nesmie uhýbať, keď nadíde čas vziať svoj diel a vydať svedectvo pravde.

Nebola by, možno pristala tak ľahko na to, nebyť nešťastného listu od
bratranca. Bol ju urazil a nahneval, zadrapujúc do muža, do Štúra i do
vecí, drahých Slovákovi. Hanbila sa pred sebou, ako mohol skrsnúť taký
mrzký list v jej rodine. Predesila sa, keď list zapotrošila akosi, že
padne do ruky mužovi, alebo niekomu cudziemu.

A list sa mu dostal do ruky, na nešťastie.

V prvých dňoch februára dostala ho z Viedne. Doniesol jej ho a oddal pod
rukou dôstojník slovenského Sboru, keď prišiel do Badišova po
zverbovaných chlapcov. O niekoľko dní, v sobotu popoludní, muž sedel v
bočnej, pripravujúc sa na zajtrajšiu kázeň, keď sa vkradol k nemu akýmsi
činom najmladší, že ho nik nespozoroval. Doniesol v ruke papier, aby mu
otec vystrihol čiapku s perom, ako mali dobrovoľníci.

Klement bol taký mocnár v dome, že i on, prísny, slúchol. Vzal papier;
videl, že nestačí na čiapku a je k tomu popísaný, odložil ho nabok a
zložil mu akú-takú čiapku z väčšieho papieru. Klement sa odpratal, otec
sa chcel dať znova do práce, ale trafil pozrieť na papier. Podpísaný bol
Hancko Holúš. Hneď prvé slová ho znepokojili. Znel takto:

„Drahá, nešťastná Mária! Už dosť dávno, čo sme Ti nepísali, Nácko a ja,
ale ani od Teba, leider,^3^[^40] nemali ani riadka. To, myslím, nie je
dobre. Prvej sme mohli byť ako vlastní bratia a sestry: prečo si máme
byť cudzí? Odcudzila si sa Tesnej Bani, rodine, nám tuná. Pochovala si
sa v rubárskej psote medzi švábočkou a kapustou. Pomaly sa zosedliačiš.
Ak neobuješ krpce, obujú ich neomylne Tvoje úbohé deti.

Mali sme Ti písať, hoc Ty o to nestojíš, hneď v septembri minulého roku.
Ale hádam ste zvedeli i v tej dedine, že vo Viedni bola vzbura, ozajstná
revolúcia.^4^[^41] Jelačić a jeho Kroboti, ale ponajviac firšt
Windischgrätz, urobili poriadok. Náš Greislerei^5^[^42] nerozbúrali,
ďakovať Bohu, ale jednako sme sa dosť naboli v pivnici, v takej jame,
kde držiavame v lete maslo, vajcia a také veci. Nad hlavou sme mali
pomostiny, ani v štôlni, aby nás nezabilo, ak by sa preborilo sklepenie
na pivnici. Bol ozajstný súdny deň. Greislerei nám vyjedol Pöbel^6^[^43]
do zniku: choď teraz, vymáhaj náhradu. Bol som i u bána,^7^[^44] aby mi
dal aspoň Lieferung.^8^[^45] Pýtal som si lístok na neho od pána Štúra i
Hurbana, ale panská láska na zajačom chvoste. Keď som im spomenul Tvojho
muža, stisli plece títo priatelia, čo vás, viem, chodia často vyjedať.
Tak sa im úfaj, Mária! Tak z Lieferungu nebolo nič. Tak i Vy pochodíte.
Kto sa spúšťa na takých, čo s veľkými pánmi ploty pletú, labu líže. Keď
ho vyjedia, ukážu mu straku na kole.

Ale sú i väčší páni od našich zo slávnej Národnej rady, tí tiež ukážu
straku na kole pánu Štúrovi, Hurbanovi, Hodžovi i všetkým ich mendíkom a
sluhom; na nešťastie i Tvojmu mužovi, lebo tiež s nimi do jedného mecha
duje. Má sa za veľkého Politikera^9^[^46] pred Hospodinom, ale,
pochovaný v randavej dedine, nevie, ako svet beží. V múdrej hlave myslí,
že sa krúti svet okolo neho, ale svet nemá ešte motolice v hlave, aby sa
skrúcal, ako mu pískajú v Badišove.

Ak neviete, poviem Vám ja, že pán Štúr, Hurban a Hodža nie sú to, za čo
sa vydávajú. Nie je všetko zlato, čo sa blyští. Viem o zvade, čo bolo
medzi Mannschaftom^10^[^47] a vodcami^11^[^48] v ten čas, keď pán Štúr
vytresol pohnutlivú reč pred samou prísahou. Sviece horeli pred
krucifixom, ale čo opatrnejší spýtali sa najprv pána Štúra, aby im
vysvetlil dopodrobna: kto ich naverboval, komu budú slúžiť, kto dal
peniaze na výpravu a koľko, s kým sa uzrozumel, s kým majú slovo: či s
ministrom, s kamarilou, aké sú podmienky, kde sú záruky a zábezpeka pre
tých, čo pôjdu do boja. Strhla sa zvada, pán Štúr nechcel pojaviť.
Povedal iba toľko, že sa vernosť prisahá cisárovi a národu a poslušnosť
Národnej rade. Záruka a zábezpeka je vraj slovenský národ a jeho
sloboda.

Na tie slová čo rozvažitejší odišli. Nechcelo sa im trčať naslepo v
osídlach zaťatých zapálencov, alebo hazardérov a ľahkomyseľných
Abenteurerov.^12^[^49] Ostatní, čo tam ostali, zavedení od vodcov,
prisahali cisárovi, ktorý o nich nestojí, ani ich pomoci nepotrebuje,
prisahali i slovenskému národu.

Len si pováž, Mária, čo znamená: prisahať slovenskému národu! O ňom,
Mária, neslýchať nikde; máta kdesi v hlave Štúra a jeho
Fanatikerov.^13^[^50] Hľadali ten slávny národ inakší
Sachkenneri,^14^[^51] ako pán Štúr, na mapách, v starých kronikách, v
spisoch starých i nových i vo všetkých dejoch sveta od Nimroda po
Napoleona,^15^[^52] i po archivumoch, ale nikde nenašli ani slova o
slovenskom národe. Našli iba to, že Slováci sú ani nie Slováci, ale iba
pozostatky kadejakých národov, ktoré už vykapali; akýchsi Kvádov,
Sarmatov, Markomanov, Vendov, Bulharov, Jazygov a naostatok Nemcov,
ktorí ich prišli naučiť obrábať bane a viesť remeslá.

Mária! Ak si celkom neotupela v tej dedine, lebo si doma bola dosť
rozumná, vstúp do seba, pomysli na seba a na nešťastné deti. Videla si,
kadiaľ prejde pán Hurban a jeho sbor dobrovoľníkov, za ním sa stavajú
šibenice. Bedli, aby na niektorej neodvisol Tvoj nešťastný, zaslepený
muž. Pomysli, čo by bolo s tebou a deťmi s potupou po otcovi. Dá Ti azda
penziu Vaša brdárka? Vari otrhaní, spití sedliaci? Dá Ti ju ten
rozchýrený, vychytený slovenský národ? Na nás bratrancov by si bola
mohla čo zväčšieho rátať, keby nás neboli vyjedli, hoc Nácko sa má vôľu
oženiť a ani ja, Hancko, by nebol od veci, keby sa trafila súca partia.
Vieš, že je v tých prípadnostiach bližšia košeľa ako kabát, najmä keď
prídu deti. Len si pováž, že sme ani nie Slováci! Vieš dobre, že starý
otec Tvojho otca písal sa ešte Hans Hohlhaus.^16^[^53] Uhliari, keď šli
kupovať k nemu, prekrstili ho na Hancka Holúša a leňoch farár zgazdovať
tri litery zapísal ho do matriky Holúš. Ale nám tej cti netreba,
nebudeme sa trhať zapísať dušu..."

Bolo tam ešte niekoľko riadkov, iste ako predošlé. Záborovi sa menilo v
očiach, litery popreskakovali. Zložil list a zahrabal ho medzi spisy.

Vtedy pochopil, prečo mu ho žena nedala čítať, ako iné listy, ktoré
dostávala, alebo písala. Iste sa hanbila zaň. Ale v ostatné dni badal na
nej zamyslenosť, najskôr utajený žiaľ. Čomu ho pripísať? Žiaľu nad
zmýšľaním bratrancov a či žiaľu nad mužom, že drží so Štúrom?

Znepokojil sa. Čo by bolo z neho, ak by obanovala žena, že sa vydala za
človeka, posväteného národu? Mal by rozbroj vo vlastnom dome, s ňou, s
ktorou nažíval v úplnej zhode a šťastí.

V tú nedeľu nebol spokojný s kázňou. V nej bolo mnoho násilných skokov a
medzier; nebolo vzletu, ktorý strháva mysle. S večierňou tiež nebol
spokojný; modlili sa ústa, ale duch vedel máločo z toho, čo hovorili.
Nevšímajúc si ani ľudu, ako bývala. Hladil ju nežne po líci. „Spálime
ho?" spýtal sa jej ticho.

„Nie," strhla sa a vystrela pred ním. „Drž ho pri sebe, aby sa
nestratil. Mala som ho v kožúšku, bola som s ním u Drozdíkov. Zľakla som
sa, že mi vypadol u nich alebo dedinou z vrecka, pováž, aká by bola
hanba! Mala som ti ho hneď ukázať."

Vyrozprával jej, ako mu ho doniesol chlapec. Iste duloval po vreckách,
či mater nedoniesla od Drozdíkov lieskovcov alebo sušených plánočiek.
Miesto nich natrafil na list.

„Spáliť ho nespálime," riekla chytro, i oči jej zaiskrili. „Mohol by sa
zísť; ak by prišla tvŕdza akákoľvek. Napomenie mi, u koho nehľadať
pomoci." Tmavosivé oči sa rozšírili, hádam od strachu nad slovami, ktoré
práve odzneli; možno, stala pred ne desná vidina, lebo sa upreli naň
predesené. Iba pery sa stisli pevným odhodlaním.

„A ku komu by si sa uchýlila v tvŕdzi?" Pozeral i on veľmi starostlive
na ňu. Časy boli zlé a neisté, nebezpečenstva dosť všade; hádam i zrada
už strežie kdesi. Nezaškodí pozhovárať sa i o najhoršom, čo by ich mohlo
zájsť.

„K Bohu, Milko!" riekla vážne, zvlneným hlasom. „On môže pomôcť jediný v
tých tvŕdzach. Nedám si detí viedenským boháčom. Zaprznili by ich
duševným bedárstvom za kôrku chleba, ktorú by im dali. Budem si ich
chovať sama, mám ruky, i v obchode by sa vyznala. Nie, detí si nedám
nikomu."

Rozliala sa v nej horič a dala jej hovoriť smelo a odhodlane o veciach,
o ktorých dosiaľ nerozmýšľala ani v najskrytejšej samote. Ale cez
horkosť prebíjal ukrutný strach. Hovorili o všedných starostiach, o
chlebe, ale spod jednoduchých slov vytŕčala hlavu vidina šibeníc a
väzenia. Chápala, že hra ide o život, o ktorý prirástla životom. Čo jej
ostane, ak by zmizlo razom, v čom kvitne celé jej blaho?

Videl v jej očiach prechodiť čierne chmáry; vedel dobre, že nesú v sebe
strach o neho, i o ich blaho; a jednako, hľa, i nad strachom vládla moc.
Tá mu láme najostrejšie ôste, a to je sila ženskej duše, ktorá sa
posvätila vyšším túžbam.

„Vyslovila si sa tak, Mária, ako som si žiadal, aby bolo, ak by ozaj
prišla na vás, moji --- taká tvŕdza."

Hovoril veľmi vážne, ale bol uveličený, že si vedela zastať pred horou
zlých predtúch. Kde sa nabralo toľko odhodlanosti a rozmyslu v jej
neveľkej a nie mocnej postave?

„Ale by mohlo i nebyť tvŕdze, Mária. Dalo by sa jej vyhnúť. Jozef
Miloslav rozprával, keď bol u nás, počula si sama, ako sa mohol
zachrániť Šulek,^17^[^54] keby bol utiekol na Javorinu, miesto ísť do
Krajného. I my tu máme Hrbáč, staré salaše na ňom. I inde by sa našiel
úkryt. Halič je blízko a z Haliče ľahko prejsť na Moravu. Vrátil by sa k
vám po búrke a bolo by všetko pri starom. Povedz!"

„Ja, Milko, cítim, že to neurobíš, nepôjdeš na Hrbáč ani na Moravu.
Povedz ty."

Pozrela mu skúmavo do tvári; v pozore videl i napäté očakávanie i
strach.

„Veru ťažko by mi padlo, Mária, ťažko. Ostať tu je zle, ale utiecť je
ťažšie, Mária --- mnoho, mnoho ráz ťažšie." Znížil hlas a riekol skoro
pošepky. „Vieš, čo by sa stalo na tej ceste, pri schovankách? Tam po
úkrytoch a všakových krčmách ponechával by po troche, čo mám
najlepšieho, podstatu žitia. Myslím, po búrke nevrátil by sa ten, čo
som. Bol by chudobnejší o čistotu zmýšľania. Povedz, čo myslíš, Mária?
Odhodiť sa od nej?"

„Ja vždy chcem to, čo ty," riekla rozochvene, ledva ju dopočul.

Schytil ju a pritiahol k sebe. Pritúlila sa k nemu, k jeho prsiam, v
ktorých hučala búrka bôľu, ale i čistých odhodlaní.

„Vôľu ti lomiť nebudem," riekla tichučko. „Neboj sa!"

„A bude sily, Mária, bude sily?" spýtal sa jej dychtive. Pozrela naň cez
slzy a prikývla hlavou. Pritisol ju k sebe; od nej prechodila do pŕs
sila, akej v nich nepocítil nikdy dosiaľ. I v nej sa ustálil pokoj,
ktorý sa už nedal porušiť. „Nechcem sa ti vrátiť prázdnou nádobou,
škrupinou bez jadra, i potratiť, na čom sme postavili život. Vieš, čo
tým rozumiem?"

Prikývla mu, prejdúc si dlaňou po čele, aby zotrela z neho lipkavý pot.
„Viem, nebol by si ten, čo si."

I tak neutiekol. A keď prišlo, čo sa hádam úfali, že nepríde, stoja tu,
zoči-voči, pod skúškou.

Ona neobstála, nemala sily nadostač. Vychytila sa v slepom strachu,
chodila ktovie kade, otĺkala prahy mocných a spupných. Na každom, hoci
nevdojak, stratila omrvinku zo zásad, z toho, na čom, ako vyjavil vtedy,
stojí život. Pozeral na ňu veľmi skúmavo. Vidno, prešla skúškami i
zásekmi. Ba či sa nepootĺkali i ostré hrany hrdosti, cez ktoré čistá,
bezúhonná ženskosť hrá najkrajšími farbami! Pozeral v strachu, či si
nemá hádam čo vytýkať. Bolo mu bôľno. Počul o komisárovi, že je
najkrajší človek na Horniakoch. Nezadala si uňho?

Sklonil hlavu strápený. Začal sa jej vypytovať, ako sa sem dostala, kde
všetko bola.

Keď mu vyrozprávala všetko čo zväčšieho, uspokojil sa trochu, ale
jednako chcel mať viac istoty. Váhal, ale naostatok spýtal sa ticho:

„Nezadala si si v niečom, Mária?"

V jeho oku zbadala až úzkosť. Začervenala sa, tvár jej obliala horúčava.
Veru mu nespomenula v náhlosti, kde si najväčšmi zadala. Vyrozprávala mu
teda teraz, ako prišla k rozobratému mostu na Váhu, ako musela sadnúť na
hradu a pomkýnať sa ponad hučiacu rieku na druhú stranu. Pohľad musel
byť neobyčajný na ženu v takom postavení. Teraz nahliada, že si zadala.

On vydýchol. Vyhovoril jej, že si nezadala pred nikým preto, čoby bol
pozeral na ňu nielen Korčuh a deti, ale i celé mesto. Vytýkal jej len
neopatrnosť a prenáhlenosť. Mohla spadnúť do Váhu a utopiť sa. Ale niečo
iného dotklo sa ho nepríjemne.

„A kto je ten Drobecký, Mária, čo chce?"

Bolo mu ťažko, že je podlžen primnoho človeku, ktorého ani nezná. Aké
môže mať pohnútky pomáhať jeho žene? Nekryje sa za nimi nič podozrivého?

Opísala mu ho a vyrozprávala, ako oslobodil Úložitého pod Šturcom.

„To bolo pekne od neho," riekol trochu uspokojený. Rozpamätal sa dobre
na ozorného chlapa, ktorý nadával Hodžovi a Slovákom. Odľahlo väzňom, že
sa sprostili chabca. Bolo trápne hľadieť na toľký strach; pohľad naň by
vykántril odvahu i v odhodlanom naveľa. Strach je chytľavý a každý má v
sebe malý zárodok z neho.

„Drobeckého sa mi žiada vidieť," riekol jej. „Chcel by som mu
zaďakovať," vysvetlil jej. Ale vedel, že nevraví, čo myslí. Chcel by ho
skôr poznať, vynájsť, aké sú v ňom pohnútky.

Ale vedel, že Drobecký nebude mať prístupu k nemu. Potom sa obrátil k
chlapcom; držiac ich za plece, obrátil ich, aby boli tvárou k nemu. „A
vy prečo ste kľakli pred osvieteného? Zabudli ste, pred kým sa kľačí?"

Zmiatli sa i preľakli. Cítili dávno, že nemali prosiť na kolenách. Cyril
sa vynašiel prvý.

„Kľakli sme za pokutu, lebo sme sa nedržali, ako patrí v cudzom dome."

Pokrúcal hlavou, že sotva kľakli preto, ale nechcel viesť prísne súdy.
Ani v chlapcoch nepatrí hľadať viac sily, ako jej môže poskytnúť ich vek
a možnosť.

„A ako je tebe, Milko?" spýtala sa teraz ona starostlive.

„Vidíš, dobre; lepšie, ako býva tam, kde nás držia. Hľa, pripustili i
vás ku mne. Nie je to mnoho?"

Jej sa vzdychlo. Predstavilo sa jej, čo všetko schodila, kým sa jej
dostalo tej milosti.

„Najhoršie je, Mária," riekol jej priduseným hlasom, so stiahnutými
obrvami, „že sa neznášame Maduniak a ja."

Bola zarazená. S katolíckym plebánom zo Sychravy schádzal sa dosť často.
Skoro zakaždým sa hádali, neraz sa nemohli ani rozlúčiť; i po dve hodiny
sa vyprevádzali a hádku nerozhodli. Ale pritom sa znášali.

„A čo je?" spýtala sa. „Nemôžete sa zhodnúť?"

Pokrútil zronený hlavou.

„Ani sa nehádame, Mária," zveroval sa jej. „Nemôžeme sa hádať. Čušíme.
Každý vrčí v inom kúte. Nevieš, Mária, ako je ťažko čušať, keď by bolo
toľko čo hovoriť? Čosi nás hatí i to, že nás zavreli medzi obyčajných
väzňov; pred nimi nemôžeme hovoriť o našich veciach cele slobodne. Ale
hoci nie slovom, mohli by sme si porozumieť pohľadom, keby..." Zamĺkol.
Opustil hlavu.

„Tak nehovoríte jeden s druhým?" zvolala preľaknutá.

„Hovoriť hovoríme, ale čo je z toho, keď nie o tom, čo nám leží na
srdci. Tak, Mária!" Pomlčal, zamyslel sa a doložil: „Zle je, zle mlčať o
veciach, ktoré obom ležia na srdci."

Stŕpala od divu a žiaľu. Žmýkala si prsty v trapiech.

„A čo je príčina?"

„Nieto úprimnosti, čo bola medzi nami. I očima si vyhýbame. Rozdiely v
náhľadoch sú veľké, ale to by nebolo nič, keby nemyslel veľmi mrzko o
mne."

„Mrzko?" vykríkla.

Prikývol hlavou a stisol pery. Naostatok riekol:

„Drží ma za chabého, Mária."

„Ako, prečo?" vystíhala.

„Tak, Mária. Z nerozmyslu, zo zlosti sotva, skôr z pohodlia. Na každú
vec chce pozerať svojimi okuliarmi, a tie sú nespoľahlivé."

Bola ohromená. Potom sa schápala, vypytovala sa na podrobnosti, ale
dostávala krátke odpovede, kusé.

Videla, že je zronený; nespomenula už Maduniaka, obrátila reč na
Badišov. Ale on počúval roztržite, hádam ani nevedel, o čom je reč.
Naraz sa znova ozval:

„Vidíš, Mária, veľmi som rád, že si tu. Ale to ma ešte väčšmi podkope u
Maduniaka. Pomyslí si: ,Jednako je len chabec. Navdal ženu schodiť pánov
a vymôcť ho spod šibenice.' Bolo by bývalo lepšie, keby si bola mohla
ostať v Badišove --- omnoho lepšie."

„Veď je to nie pravda," ohradila sa. „Mňa nik neposlal, ani som
neprosila. Bránila som len pravdu."

On stisol plecia, skoro beznádejne.

„Hovor, čo chceš, Maduniak neuverí. Ty nevieš, akú má hlavu: čo raz
vsadí do nej, nedá si z nej vybiť."

„To je nepekne, a ja mám svedka," zvolala rozhorčená. „Drobecký
dosvedčí, ako som sa držala: dôstojne, alebo nie."

Spomenúc Drobeckého, zišlo jej na um, že by mohol Drobecký ľahko
presvedčiť a hádam i udobriť mrchavého Maduniaka, keby mal prístup k
väzňom. Škoda, že je nie prokátor: tak by ho mohla ľahko uviesť.

Odišla od muža velmi znepokojená. Ako budú väzňovať takto? Takáto väzba
bude im už ozaj i väzba i súžba.

# 7

Drobecký prichádzal každý deň aspoň raz do krčmy za bránu. Zebulon skoro
zakaždým vyšiel proti nemu. Hutyánszky, keď sa zjavil, býval veselý,
rozjarený. Viac ráz opakoval, že je toto šťastnejší deň jeho života.
Drobecký mu závidel. Tých dní bolo už viac, ako by porátal na prstoch
jednej ruky. V jedno odpoludnie, keď zasa prišiel, Hutyánszky bol
rozjarený ešte, ale len čo si poutieral fúzy, zvážnel veľmi. Drobecký
začal tušiť, že mu má povedať niečo nedobrého.

„Do týchto čias mal som samé najšťastnejšie dni, Drobecký," začal sa
chváliť, rozvaliac sa na stoličke. „Dneska ma dali zavolať a oznámili
mi, vedia čo?" Buchol päsťou na stôl, že podskočila tučná pintovka.
Drobecký musel čakať, kým sa stíšil spoločník, aby dopovedal, čo ho tak
najedovalo. „Že sa musím poberať z Bystrice dnes-zajtra. Taká novina!"

Zredikal sa zo stoličky a stál pred ním v celej veľkosti.

„A to kde?" spýtal sa ho skoro usmiaty, mysliac, ako by sa potešil
Zebulonko, keby vedel, čo je vo veci.

„Čo ja viem, kde?" okríkol ho Hutyánszky. „Ale čo by bolo neviem kde,
hoci do hlavného mesta, nepôjdem. Poviem, ako je; mesta nad Bystricu
nieto. Srdce mi k nej prirástlo."

Drobecký prikyvoval uznanlive, že sa mu nediví. Hron dumný a zasa
veselý; zelený Urpín a potom tento hlavný stan za bránou pri tichých
sadoch, voňavých záhradách, to všetko môže mať dosť príťažlivosti.
Netreba zabudnúť ani na čisté povetrie. V ktorom meste hučí večne
čerstvá voda z grantov, ako tu? A naostatok i svetoznáme ,onajské'!
Trafil dobre klinec na hlavu, kto povedal prvý: ,Za živa v Bytrici a po
smrti v nebi'.

Prešli ho smiechoty, keď Hutyánszky doložil:

„Mal by zasa viesť väzňov. Vždy len ja, akoby nemal kto iný!"

„Odvedú väzňov?" podskočil Drobecký. Hutyánszky prisvedčil, že veru. „A
vedia kde?"

Hutyánszky stisol plecia, že sa o to nestará veľmi. Potom jednako len
doložil: „Dosť ľahko do Pešti. ,Neugebäude'^1^[^55] osirela z
politických väzňov, odkedy vypustili vlastencov, ktorých Windischgrätz
nemal kedy dať postrieľať. Dajú najskôr týchto ta."

Drobecký bol ako na tŕňoch. Badišovská farárka božeká veľmi po každej
návšteve u muža, že sa ešte nepomeril s Maduniakom. Rozmýšľal mnoho,
hľadal spôsob, ako si vykonať prístup k obom odrazu. Dosť si nalámal
hlavu, ale nemohol vyžmýkať z nej nič suchého.

„A nechcú ich viesť?" dohováral mu Drobecký. „Prečo? Ja by najradšej,
keby ich viedli oni." Hovoril mu veľmi vrele, i dlane mu položil na
plecia, pozerajúc mu veľmi zaliečave do očú. „U nich je srdce,
Hutyánszky. Dva, tri razy to dokázali." Hutyánszky sa smial silene,
hádzal rukami, nech netára, nevediac koniec ani počiatok piesne. „Oni by
ich zastali. Viem!" dotušil mu Drobecký.

„Dajú pokoj! Z Bystrice sa nepohnem, väzňov nepovediem. Mám väzňov
potiaľto!" Ukázal na hrdlo. Zamračil sa a dodal: „Nevedia, že som ich
musel vodiť po rínku v trhový deň? Druhý raz by to neurobil za celú
Bystricu, hoci ju radšej, ako seba. Alebo by dorúbal niekoho, alebo by
dosekali mňa."

Drobecký vytreštil oči. Čo sa stalo na rínku? Azda väzňom? Dobýjal doň,
ale Hutyánszky nechcel vyjaviť ani slova.

„Ak sa väzňom niečo stane v ceste, Hutyánszky, nebudú mať pokoja v
svedomí. Mali ísť, ochraňovať ich."

„Ja? Azda som ich patrón?" okríkol ho veľmi nahnevaný. „Ale som ja oni,
trieliť do Zvolena, alebo sa chystať hen na gubernátora? Mne pokoj! Z
Bystrice ma nevypoďkajú, a čo by mal ochraňovať samého Kossutha."

Drobecký ho už neprehováral. Šiel k žene, a zhrýzal sa, že bez Hlavča si
nevie poradiť. Bez neho sotva vyhúta niečo poriadneho, ako sa zísť s
väzňami.

O ceste nespomenula nič, ale horekovala pre Maduniaka. Muž sa už neúfal,
že by sa kedy udobrili. Zatvorení s obyčajnými väzňami, nemôžu medzi
sebou prehovoriť dôvernejšieho slova.

Ale Drobecký ju už nepočúval. V hlave sa mu otvorili akési dverce do
zadebnených komôr, z nich vyleteli myšlienky podarené a veselé. Cesty a
chodníčky sa urovnávali.

Odobral sa od nej naponáhle. Kľúč mal dávno v ruke otvoriť si dvere k
neprístupnému, len nevedel, ako vymôcť od neho, čo chcel dosiahnuť. Dnes
i na to našiel spôsob. Pobral sa rovnou cestou k Elekovi báčimu
vyhotoviť napochytre spis, aký potreboval. Vec bola veľmi bežná,
nezaneprázdňoval sa ňou ani sám prísediaci súdu, mohol ju dať vyhotoviť
pisárovi.

So spisom v ruke išiel na stoličný dom. V úrade súdu pýtal sa k
neprístupnému.

„Mám závažnú sťažnosť proti dvom väzňom," osvedčil, keď sa ho spýtali,
čo chce. Na ďalšiu otázku, akej povahy je sťažnosť, udal: „Takej, že sa
môžem zveriť s ňou len samému sudcovi."

Nastali rozpaky, čo si počať s ním; ale šípili, že donáša iste dobré
dôkazy proti niektorému z väzňov. Jeden z pisárov išiel do vnútorného
oddielu. O chvíľu sa vrátil po Drobeckého.

Predstúpil pred veľkomožného s kossuthovskou bradou. Sedel pri stole
rozopätý, pre horúčavu, ktorej nemohol urobiť nič ani otvorený oblok.
Drobecký nevedel, pred kým stojí: či pred samým neprístupným, alebo
niektorým menším, hádam prísediacim.

Drobecký mu oddal svoje papiere na dôkaz, že je Jozef Drobecký z Drobíc,
majiteľ obchodu s miešaným tovarom, lušteninami a zbožím v Ohradnici.
Nezabudol napomenúť mimochodom, že je mladší brat Drobeczky Ödöna,
známeho juris asesora, tiež z Ohradnice. Nachodiac sa na tento čas v
Bystrici, v obchodných konaniach, dozvedel sa, že Teofil Zábor,
evanjelický farár, a jeho druhovia sú pre vlastizradné účinkovanie
odsúdení na smrť povrazom. Súc dotyčný farár, i ešte jeden z odsúdených,
uňho zadlžený, rád by s ním prísť na poriadok, prv než bude na nich
vykonaný ortieľ smrti, inak by dedičia mohli odtajiť dlh.

Predstavený ho prijal vľúdne, vidiac pred sebou zemana, a ako sa vidí,
vlastenca, keďže je brat takej veľmi ctenej, vynikajúcej osobnosti. Ale
keď zvedel, že prišiel vymáhať dlhy, ochladol trochu. Neprinášal nové,
závažné udania na väzňov o vlastizrade. Nedal znať na sebe ochladnutie;
umienil si zaobísť ho trochu, či by sa nedozvedel mimochodom niečo
podstatného o živote jedného z ťažko obžalovaných.

„Ortieľ nebude vykonaný," tíšil predovšetkým kupcovu ustrašenosť, „aspoň
nie bez predbežného súdobného pokračovania. Je i tu v platnosti sloboda
a osobná zábezpeka. Obžalovaní dostanú i obžalobu, aby sa mohli brániť
ako ktokoľvek iný."

Drobecký mu prikyvoval, krútiac v rukách klobúk s káčerovým perom, ale
podotkol, že hoci žijeme v časoch nových občianskych výdobytkov, časy sú
búrne; nemôže sa žiadať od spravodlivosti, aby hovela zločincovi, ak je
jeho vina zjavná.

Predstavený sa usmial nemotornej poznámke, ktorá, už či z vlasteneckej
priveľkej horlivosti, alebo z pomstivosti veriteľa, chce dávať naučenia
spravodlivosti. Nechcel ďalej kutať, čo hosťovi vnuklo také ukrutné
slová. Šiel radšej k veci.

„Koľko vynáša vaša požiadavka?"

„Roky a roky odberal zo sklepa, čo bolo treba v dome. Kedy-tedy i
platil, iste očistom. Dlh sa vliekol, rástol z roka na rok. Sám neviem,
ako sa stalo, iba keď som našiel na rováši dvetisíc rímskych
konvencionálnej mince^2^[^56] bez sedemnástich."

Predstavený sa zhniezdil, či je to nie primnoho za tovar pre domácu
potrebu na obyčajnú dedinskú faru?

„Rodina je dosť chudobná, ako som počul. Ako mohla spotrebovať toľký
tovar?"

„Mohol by vykázať každý grajciar, v čom som ho dal," veril sa Drobecký,
položiac dlaň na prsia. Poznámka predstaveného, ako vidno, ho urazila.
„Nepripísalo sa ani grajciara, skôr zabudlo vpísať. Posielali do sklepu
najviac v trhové dni, keď sa nevieme obhrnúť od roboty, všakver' ľahko
sa zabudne vpísať v náhlosti? Uznám, suma je veľká; ale zas viem, že
všetok tovar neustrnul v badišovskej fare. Pri robení komputu^3^[^57]
prišiel som na to, že tovar z veľkej čiastky šiel z Badišova na
katolícku faru do Sychravy."

Predstavený sa pohol v kresle, buchol dosť tuho o hŕbu spisov medenou
bachantkou,^4^[^58] ktorá ich drží pritisnuté, krepčiac na nich celé dni
bez pohybu vo veľmi skrútenom postoji.

„Teda sa zložili oba farári vyjesť váš sklep?" zasmial sa predstavený.

„To by som nemohol dosvedčiť, ale myslím, badišovský prepúšťal tovar
sychravskému a peniaze kládol do mešteka."

Predstavený si ďobol prstom do čela. Vedel sa chytiť rozumu badišovský,
vedel; tovar bral na bradu a peniaze nechal sebe, keď ho predal.

„Máte svedkov?" pýtal sa dosť pokojne kupca; ale odpoveď čakal dosť
napnute. Neškodilo by k vlastizrade pripriahnuť i podvod; bol by pekný
záprah odviezť pána farára pod šibenicu.

Kupec nachýlil hlavu. Horké jeho dôkazy; iba podozrenia, ale nie vzaté z
povetria. Vzdychlo sa mu v tej omáčke.

„Sám som si vina. Mal som sa prizrieť fígľom dávno zblízka a prištipnúť
zručného kupca, alebo aspoň len vystíhať svoje rok s rokom. Nebola by sa
nazbierala toľká hŕba."

Predstavený mu prisvedčil očima, že po rade bývajú páni múdri, i uškrnul
sa, ako sa kramár skrúca, keď mu dohára, ani had v rázštepe. Dvetisíc je
groš! Len si darmo lámal hlavu, prečo ho prišiel unúvať kupec, nemajúc
svedectva z klamstva a podvodu. Či mu on má dopomôcť k peniazom? Tu mu
prišlo na um, že ho chcel vyspýtať nepozorovane o obžalovaných, teraz sa
ho spýtal veľmi vľúdne, ako brata váženej osobnosti:

„Máte sa aspoň čím pokryť? Nájde sa hotových?"

„Hotových ani babky," hodil kupec omrzený rukou. „Viem od ženy. I dneska
som jej musel dať čosi hotových. Vytrovila sa v ceste s dvoma deťmi. Kto
cestuje, musí mať jednostaj ruku v mešci. Na deň vyjde jedno s druhým
sedem rímskych".

„Málo!" zahriakol ho predstavený. „Sám furman stojí viac."

„Furmana nerátam," opravil ho kupec. „Taký farár má foršponty; furman ho
darmo vozí, hoci farár neodpustí najmenšej veci furmanovi. Dať som jej
dal," vyhováral sa, „lebo by mi ešte dlh odtajili. Pokryť by sa pokryl,
keby nie --- hm..." Ukázal na hrdlo, kde má prísť slučka. „Badišovský
mal by čím splácať, má pekné gazdovstvo!" riekol závistlive; poznať, ako
mu naň sliny tečú. „Ale keď ide odvisnúť, neostáva mi nič iné, ako
pritisnúť sychravského, aby prevzal na seba dielik. On má i hotových."

Predstavený sa usmial. Pritisnúť sychravského? Neškodilo by ho podšklbať
trochu. Ale ako?

Kupec sa pechoril, že by išlo hvízdajúci. Nachýlil sa k sudcovi a riekol
dôverne:

„Stoja jeden za druhého. Sychravský nedá prischnúť na ňom potupu
klamstva, radšej otvorí mešec."

Predstavený otvoril oči naširoko. Kupec mu vyjavil vlastne mrzký fígeľ;
chce im nahnať strachu a vydierať od nich peniaze. Zabudol od lakomstva,
že je pred úradnou osobou. Ale mu neprezradil nechuť, lebo sa ešte
nedozvedel nič bližšieho o Záborovi. Prikročil teda rovno k veci.

„Badišovský má teda hospodárstvo. Inak tí páni stavajú na odiv
apoštolskú chudobu."

„Mohol by si stáť dobre," položil kupec dlaň na prsia s presvedčením.
„Môžem i prisahať na to." Tu začal vyratovať na prstoch. „Má kravu,
dobrú dojnú, čo dostal so ženou z Tesnej Bane." Predstavený utrčil ústa,
že čo je to. Nazdával sa, budú aspoň tri. „Prosím, má i jalovicu a teľa.
Jalovica sa otelí o fašiangoch a krava pôjde na predaj. Má kŕdlik
sliepok, desať húsat, kačiek tiež niekoľko i osem morčiat. K zime už
chová dvoje ošípaných. Vynáša hodne i včelín o tridsiatich klátoch. Toho
leta bude z nich dosť ľahko štyridsať."

Predstavený utŕčal gambu. Čo narátali dosiaľ, nemôže považovať za veľké
gazdovstvo.

Kupec sa urazil trochu, že jeho mienku znevažujú, pokračoval čosi
podráždene.

„Má prosím i riadne dôchodky!" Predstavený začal počúvať pozorne.
„Angaria^5^[^59] vynáša sedemdesiatdva rímskych v striebre."

„Na mesiac?"

„Na rok, v riadnych štvrťročných rátach." Predstavený podskočil, tľapol
si od divu po kolenách. „Má zôsyp o fašiangoch," začal mu vysvetľovať.
„Pšenice len osem prešporských mier, ale zato žita sedemnásť, jačmeňa
päťadvadsať. Má od každého gazdu pol centa švábky, po päť dobrých hláv
kapusty, po kyte dobrého vytretého ľanu. I syra dostane hrudu. Nuž dajú
mu všetkého." Predstavenému ovisli gamby už dosť hodne. Bolo toho
všetkého spolu málo. Kupec sa ponáhľal ukázať mu, že sa pán z mesta
mýli. „Netreba zabudnúť koledu: aspoň dvadsiatnik v každom dome, potom
sobáše, pohreby, krsty a vádzky šestonedieľok. Sedliak sa nerodí," dodal
závistlive, „ani neumiera a tobôž sa žení, aby sa nemusel ohlásiť na
fare a doniesť čo-to farárovi."

Predstavený pozrel s poľutovaním na kupca, že môže závidieť také
bedárske dôchodky, najmä vezmúc do povahy, že pohrebov a sobášov sotva
bude v Badišove toľko, ako v Bystrici.

Kupec videl, že si veľmi zadal. Začal dodávať: „Má i ofery! Tri do roka!
Vo výročné sviatky, i to v prvý." Vystrel prst, aby sa prvý sviatok
nepúšťal zo zretele. „Vtedy býva kostol ako nabitý."

Predstavený sa už rozrehotal.

„Koľko bude gombičiek bez uška?"

Kupec sa urazil, ako obracajú na smiech vážne veci. Ak sa nájde v ofere
gombička bez uška, zato sa neraz nájde i s uškom. Ale to už nepovedal,
len dodal:

„Má i dary. Panstvo mu odmeria každého leta šesť siah bukového dreva a
dvanásť najkrajšieho jedľového. Znášajú mu i slamu, neviem, po koľko šúp
od gazdu, i sena hodne centov. A čo nemá? Dobre môže stáť, dobre!"
pokyvoval hlavou s presvedčením.

„Ja že má poľa!" ozval sa predstavený.

„Má i poľa --- akože!" prisvedčil mu, zahanbený, že mohol vynechať takú
závažnú položku. „Jeden ovocný sad, jednu peknú záhradu pri dome a
dobrej, najlepšej oracej zeme sedemstopäťdesiatšesť štvorcových
viedenských siah."^6^[^60]

„Dobre, že nie jutár!"^7^[^61] rozosmial sa predstavený.

„Mohol si dobre stáť, mohol!" pokyvoval hlavou kupec.

Ale predstavený zvážnel a zamyslel sa. Nechápal, ako mohol badišovský
Zábor s tým, čo dáva fara, vyjsť a ešte hýbať celým vidiekom, postaviť
sa vlivu mocného, zagazdovaného zemianstva. Musel mať i iné dôchodky, o
ktorých nevedel závistlivý kupec. Nadhodil teda:

„Je obhoditý. Vedel si zadovážiť bočné dôchodky. Viem iste, že predával
knihy, pravda, nie v krajinskej reči a vlasteneckom duchu vystanovené.
Mal sklad kníh, hotové kníhkupectvo."

Tu sa rozosmial zasa kupec.

„O kníhkupectve viem. Chytil sa doň tuho; myslel, že zbohatne na ňom.
Nám sa chcel tisnúť do remesla. Ale do kupectva treba skúsenosti. Keď
videl, že mu knihy nekupujú, začal spúšťať z ceny. Tak skazil, ak bolo
čo skaziť; lebo neviem, žeby bol kto zbohatol na knihách."

Predstavený sa mu díval posmešne do očú. Vydáva sa za kupca, a vidno,
rozumie sa do veci, ako hus do piva.

„To by už netvrdil," riekol mu v povedomí prevahy. „Viem, že sa pri
knihách mal dobre akýsi Inštitoris-Mošovský.^8^[^62] Tablic^9^[^63] tiež
nemal škody z nich. Urobil veľké dary pred smrťou, i dedičom nechal
hodne."

I vyrátal mu, na aké ústavy dal hotových, i koľko, i komu poručil
bibliotéku.

Kupec zdúpnel, skadiaľ berie predstavený toľkú zbehlosť v dejinách
písomníctva. Spýtal sa ho okúňave, kto bol ten Inštitoris a Tablic.

Predstavený pásol oči na jeho údive, ani mu neodpovedal.

„Veru tak!" pokračoval v poučovaní cele nevedomého. „Obchod s knihami
vynáša. Či ste nepočuli, že Jiří Palkovič^10^[^64] zhonobil tiež pekný
groš na liternom umení?"

Kupec sa skoro urazil. Odpovedal dosť odmietave:

„Kde by to počul? Kupčím so zbožím a hrachom a inou strovou. O knihy som
nikdy nestál." Ale ako Drobecký, bol zastrašený. Predstavený, ako vidno,
podkoval sa dokonale. Nebude sa ľahko Záborovi pasovať s ním. Zato sa on
nedal. Odpovedal cele naľahko. „Iní, možno, zarobili. Ich šťastie. Ale
on, viem, nezarobil. Mohol si stáť dobre pri toľkých dôchodkoch, nech dá
kupectvu pokoj. Mal sa držať svojho remesla."

Predstavený videl, že ho darmo bude poučovať; poučenie sa ho chytá ako
husi voda; vždy len hudie tú istú: ,Mohol si stáť dobre --- mohol si
stáť dobre.' Prešiel na veľmi šteklivú vec, spýtal sa ho: „Čo myslíte o
Sreznevskom?"^11^[^65]

„A kto je to?" pýtal sa ho kupec veľmi úprimne. I Drobecký by sa ho bol
mohol spýtať s dobrým svedomím. O akomsi Sreznevskom počul kdesi čosi,
ale už by nevedel veru v akom súvise.

Predstavený vycítil z otázky kupcovej i celého držania, že sa mu darmo
úfal. Z jeho úst sa nedozvie nič bližšieho o slovenskom hnutí a osobách
v ňom zúčastnených. Má pred sebou kupca, zabratého do svojej roboty,
trochu hádam i udretého vrecom po hlave. Pušného prachu sotva vynájde.
Vysvetlil mu, kto bol Sreznevskij. Prišiel rovno z Ruska s peniazmi
navdať Štúra.

„Neprišlo niečo z tých groší i do Badišova?" spýtal sa ho.

Kupec sa vyhováral veľmi hanblive. V okolí Ohradnice nebolo slýchať
nikdy o ruských peniazoch.

Predstavený mu prisvedčil. Verí, čo povedal o Ohradnici; Ohradnica je
vlastenecká až do špiku. To isté sa nedá povedať o Prahe. I tam bol
Sreznevskij, doniesol peňazí Šafárikovi; za ne zvolali do Prahy
kongres^12^[^66] všetkých Slovanov. To je ten Sreznevskij.

Hosť, vidno, sedí ako na tŕňoch. Premína sa, počesáva káčerovo pero. Tu
i tu sa i zahľadí na odkvap domu oproti, ako sa tam klbčia vrabce. I
predstavený zbadal, že ho kupec nepočúva. Prestal hovoriť o ruských
peniazoch, čo podostával Šafárik; pozeral na hosťa, čo tu hľadá ešte. I
hosť sa díval naň, akoby čakajúc čosi. Pozerali hodnú chvíľu jeden na
druhého, až hosťa trhlo, že čaká toľko nič po nič. Zakrútil klobúk medzi
rukami a spýtal sa doprosta:

„Môžem sa úfať ochote súdu?"

Predstavený stisol plecia, nadhodil omrzlo, že ešte vlastne ani nepočul,
čomu ďakovať za túto návštevu.

Hosť sa prebral zo zmätku. Pohniezdil sa a riekol:

„Prepáčte, ani som nezbadal, že som nepredostrel svoju poníženú prosbu."

Tak mu oznámil nakrátko, že by potreboval pozhovárať sa čím skorej s
dlžníkmi.

Predstavený bol síce sklamaný. Dozvedel sa máločo od neho o pálčivých
veciach. Bol by chcel mať dôkaz, že ruské peniaze prišli do Badišova.
Chudobná fara nemohla stačiť malými dôchodkami na takú tuhú činnosť. Ale
kupca mu bolo jednako len ľúto; hoci nevedomý, je vlastenec. Treba mu
byť na pomoci.

Sľúbil mu, že dá predvolať oboch väzňov; tu naľahnú na nich otázkami,
naženú ich do klepca. On mu pomôže.

„Daromná robota by bola," skočil kupec veľmi znepokojený. „Pred súdom by
tajili, ja by labu lízal. Azda sa budú okúňať takí pridať ku zločinu
vlastizrady i priestupok klamstva? Mať ja dobrých svedkov proti nim,
neprosil by sa nikomu, ale by ich bol dávno oddal súdu. Lenže musím
vyznať, takých svedkov nemám. Musím ich hľadieť dostať na podchytky. A
dostal by ich, len by sa mohol pozhovárať s nimi."

Predstavený krútil hlavou veľmi nechutne. Väzňom pod hrdelným procesom
nedajú sa stýkať so svetom. Ešte keby s prokátorom, ale s kupcom pre
dlhy nie, nemôže byť.

Hosť sa nedal odpraviť naľahko. Odvolal sa na svoju vlasteneckú
horlivosť, na zásluhy, na dobrého priateľa Hutyánszky Gábora, ba i na
Eleka báčiho. Ale najväčšmi spomínal meno juris asesora z Ohradnice.

Predstavený vždy len krútil hlavou. Čo nemôže byť, nemôže byť. Kupec mu
predložil úpis, ktorý by si chcel dať podpísať od nich. Ukázal mu i
miesto, kde prídu podpisy.

„Len ich dostať semka, semka," ukázal na miesto, kde by mali byť
podpisy, „nosili by hodne rôčkov putá a mušky, i ak by sa vyplietli z
väzenia. Ja by ich skrotil! Mojich pút by sa už nesprostili."

Predstavený sa uškrnul. Hľa, vynaliezavosť lakomého kramára! Chce
podkúpiť súd, núkajúc sa mu za šarhu obžalovaných, ak by im súd nemohol
pristúpiť. Ale i to je darmo.

„Nie je obyčaj, nedovoľuje zákon."

Kupec už videl, že nevykoná nič. Drobecký musí vytiahnuť kožuchový
diplom. Ostatne vedel hneď, keď sa poberal sem, že sa nezaobíde bez
neho.

Vzdychol, vzal záložný list a začal ho skladať pomaly. Odvrával
rozhorčený:

„Keď som nemal šťastie tu, skúsim zaklopať inde na dvere. Nedám, aby
vlastizradci búrili naše kraje za moje statočné peniaze. Pán veľkomožný
sa presvedčí, že mu je daromná robota hľadať akési ruské peniaze, kde je
mojich spravodlivých dvetisíc. Moji ľudia dosvedčia, komu dávali tovar;
knihy vykážu, koľko zaň prišlo do kasy. To sú veci na dlani, tie nik
nevycical z prsta, ako kadejaké rozprávočky o peniazoch, ktoré sa vraj
roznášajú."

Predstavený skočil, pohladil kossuthovskú bradu, oči mu zasvietili.

„Čo, zastrájať sa a v úrade! Neviete, kde ste?"

Uprel naň nahnevané oči; začal zapínať dolomán, akoby sa chystal za
pasy.

„Zastrájať sa? Chráň večný Bože! Viem, i predobre, kde som." Odhŕňal
rukou také podozrenie od seba, i klaňal sa. „Ale i najväčší chabec
vyrastie v hrdinu, keď príde brániť svoju kožu. Keďže moja puká pre
toľkú škodu, bolo mu ľúto, že slávny súd mi nepreukázal viacej ochoty,
lebo mám na ňu právo."

Zdvihol hlavu i vypučil prsia.

„Právo?" zvolal predstavený, ruky stískal v pästi, ale ich zasa
popúšťal.

Hosť mu prikývol hlavou.

„Nespytoval som sa, čo je obyčaj, čo je nie obyčaj, keď prišlo klásť
obete za vlasť a jej ochranu."

Pozrel predstavenému smelo do očú. Tie oči prvý raz mu uhli v neistote.

„Prosím vysvetliť, nerozumiem," zajakal sa. Slová hosťa boli záhadné i
držanie bolo podivné. Chcel by vedieť, čo sa skrýva za tutlanými
výčitkami a trochu i hrozbami.

„Keď musí byť --- ale verte, nie vďačne."

Bol na odchode, ale zasa odložil klobúk a naň úpis bez podpisov. Z
bočného vrecka vyňal veľkú tobolku, otvoril postranné priehradky a už
mal medzi prstami kožuchový diplom. Rozložil ho temer so zbožnou úctou,
aby bol textom dohora, a oddal ho predstavenému. Odvrátil sa ako
hanblive. Nech predstavený má času vhĺbiť sa do obsahu a zmyslu
písaného; oprašoval si prsia sivého kabáta a hútal, že nemať kožuchového
diplomu, nebol by sa pozhováral tak obšírne s predstaveným.

Keď pomyslel, ako k nemu prišiel, sám sa musel diviť nad zákrutami,
ktorými sa mu dostal diplom do pobočného oddelenia tobolky koncom
januára tohto roku, v meste Ružomberku.

Brat Edmund mu v ten deň dohováral tuho, že sa stráni vlasteneckých
snáh, kým ho nenahovoril ísť spolu s ním do Ružomberku na veľké oslavy
Görgeyho a jeho vojska. Edmund bol v slávnostnom obleku, s kepeňom
malinovej farby o širokých čiernych prámoch i veľkej pracke ako dno od
strednej bryndzovej pušky. Hodil sa do parády, lebo mal predviesť
vyslanstvo ohradnických kušnierov, ktorí mali na jeho podnet a trochu i
nátlak odniesť dar slávnemu vodcovi. Práve v tie dni kožušnícky cech bol
odobril majstrovský výrobok jedného prepusteného z učňovstva, červenkavý
kožuch s veľkými tulipánmi. Cech vypravil najlepšieho chlapa, aby sa na
ňom vyprobovalo majstrovské dielo. Brat Edmund rozpálil horlivosť
majstrov, aby kožuch bol ako uliaty na postavu hlavného vodcu. Bol videl
vozy, ktoré prišli za vojskom a medzi nimi i vozy s kožkami. Vyrátal si,
koľko by boli hodny, koľko by sa dalo zarobiť, keby on prostredkoval pri
odpredaji kožiek kušnierskemu cechu v Ohradnici.

Po odmäku bolo pritiahlo tuho. Kožuch sa veľmi zapáčil hlavnému vodcovi
i zišiel sa mu. Majstrom zaďakoval za toľké priateľstvo a prepustil ich
blahosklonne. Ich vodcu, juris asesora, zadržal u seba, zhováral sa s
ním veľmi priateľsky. Mladší brat za ten čas chodil pred domom; dupkal
tuho, lebo mrzlo, že klince skákali z dachov.

Juris asesor nadškrtol čosi o kožkách, že by sa ich veliteľstvo mohlo
sprostiť výhodne, prepustiac ich kožušníckemu cechu v Ohradnici; ale
Görgey neodpovedal na to, akoby nebol dopočul. Keď juris asesor vrátil
sa k veci trochu otvorenejšie, veliteľ ho odbavil veľmi nakrátko.

„O tej veci je už rozhodnuté na príhodnejší spôsob," riekol mu sucho.

Juris asesor sa zobral. Keď vyšiel z domu, neboli by ho zobrali na sedem
vozov.

„Pôjdeme hneď do Ohradnice," riekol bratovi, červený ako rak. „Nech sa
tu traktujú."

Ale mladší bol už raz tu, vo vrecku mal pozvánku na veľkú traktu a po
trakte tanec. Potom chcel si obzrieť zblízka hrdinov, ako je Görgey,
Aulich a Kmety a iní a iní.

„Čo pôjdeš? Ostaňme!" nahováral brata.

„Neostanem. Neuvidia ma viac. Akýže je tu poriadok? Tu je veľmi mrcha
poriadok. Keď chceš, ostaň. Nemôžem pozerať na taký poriadok."

Tak na večeru šiel bez brata. Keď sa chýlila ku koncu, prišiel k nemu
vážny dôstojník, že hľadá pána Drobeckého, ktorý bol u veliteľa s
kožušníckym cechom.

„Môj brat sa prechladil," oznámil mu, „šiel si ľahnúť, ani zajtra
nepríde."

„Veliteľ kázal mu poslať poďakovanie." Vytiahol list z vrecka i ukázal
ho Drobeckému. „Ale nieto adresy, nevedeli sme ju."

„Jozef Drobecký z Drobíc v Ohradnici," riekol mu, ani nespozorujúc, že v
zmätku udal svoje meno.

Tak sa stalo, že mu dôstojník o chvíľu oddal list na brata, ale s
chybnou adresou.

Položil ho do vrecka, smial sa na omyle a na bratovi, ako ho bude mrzieť
omyl. Ale na druhý deň sa nesmial, keď prečítal list. Rozvažoval o ňom
pilne a vysmial sám seba, že ho chcel dať bratovi. Načo by mu bol taký
list, jeho Edmundovi. Možno by mu polichotil, ale udobriť by ho už
neudobril pre tie kožky. Iste by chodil s ním po známych chvastať sa a
ktovie, či by ho nestrhol ešte hlbšie do vlasteneckého prúdu. Keď raz
znie na neho, prečo by si ho nezadržal on? Chodí veľa po kraji, môže
prísť do pomykova; taký list by mu mohol byť na dobrej pomoci, keď by sa
s ním preukázal.

Vtedy, pravda, sa mu nesnívalo, pri akej príhode sa vytasí s ním prvý
raz, i aký bude mať účinok.

Predstavený pozrel na list, vytreštil oči a hneď ich uprel skoro
predesene na kupca, ktorý stál, usmievajúc sa pod nos, počeskávajúc
káčerovo pero. Oči predstaveného vrátili sa k diplomu, hltali neobyčajné
slová.

„Vysokourodzený pán a milý priateľ!

Nemajúc iného spôsobu zaďakovať Vašej Milosti dostatočne za veľkú
priazeň a obetivosť, robím to týmito riadkami, čakajúc, kým sa budem
môcť príhodnejšie odslúžiť. Zostávam" atď. Podpísaný: v Ružomberku,
koncom januára roku 1849. Artur Görgey.

Písmo nebolo Görgeyho, ale pečať bola jeho, i podpis vlastnoručný.
Adresovaný bol na Jozefa Drobeckého z Drobíc v Ohradnici.

Predstavený zložil list a oddal ho s veľkou úctou kupcovi. Ten si ho
položil zasa veľmi pečlive do pobočnej priehradky.

Za ten čas mal predstavený kedy premeniť náhľady o kupcovi. Keď ten
zastrčil tobolku na miesto, videl pred sebou ruku predstaveného, ktorá
čakala na jeho ruku. Dal mu ju udobrený.

„Prečo bolo odťahovať toľko a neukázať hneď hlavnú vec?" vytýkal mu
veľmi láskave.

„Vaša milosť uzná," vyhováral sa kupec, trochu hanblive, „že takú
pamiatku ťažko vytiahnuť na svetlo pre osobné výhody. Verte mi, i teraz
som veľmi váhal, ale nemohúc vyhnúť inak veľkej škode, premohol som
okúňavosť."

„V tomto prípade, pravda, vezmeme zreteľ na všetky okolnosti," riekol
predstavený trochu prichrípnutým hlasom. V hrdle ho driapala akási
suchota. „Zajtra ráno o deviatej vám predvedú väzňov, môžete sa s nimi
zhovárať, ale," doložil veľmi okúňave, „bez svedkov to nemôže byť."

Kupec sa trhol, pozrel naň skoro nastrašený.

„Nebudú obťažní, nebudú," uspokojoval ho predstavený, položiac mu dlaň
na rameno. „Nemusia byť obťažní. Zákon to nevyžaduje."

Usmial sa mu veľmi prívetive, tuším i žmurkol, keď si dávali ruku.

# 8

Na druhý deň ráno prišiel teda na stoličný dom. Šiel popod ťažké klenby
akoby bol stoličný dom jeho.

Len čo sa oznámil, odviedli ho do prázdnej izby. O krátky čas vošli
väzni, Zábor a Maduniak. Zadivili sa, ako sa dostal k nim, najmä
Maduniak, ktorý dosiaľ neslýchal o ňom. Predstavil sa im po maďarsky,
obzerali si ho divne.

„Pýtal som sa k vám poradiť sa o veci, ktorá sa ma týče veľmi zblízka,"
oznámil im veľmi chladno. „S privolením súdu pozhováral by sa s vami, ak
by vás neobťažovalo."

Pohli plecom, že ich neobťažuje vojsť do izby, hoc nie veľmi čistej,
ktorá predsa je nádherná dvorana v porovnaní s ich pivnicou. Posadali
si. Väzni na stoličky, on proti nim na lavicu. Začal hovoriť o počasí, o
úrodách, aké sa ukazujú, ale akosi veľmi vyberane. Väzni počúvali,
diviac sa cifrovaným zvratom jeho maďarčiny.

Hajdúch Gregor postál. Odnechcelo sa mu počúvať a rozumieť máločo alebo
nič. Tu bolo počuť výrazy, o akých neslýchal na vandrovke v Miškovci.
Radšej vyšiel na chodbu pozerať do iného dvora, ako majstri klepkajú
mlatkami na kotlíkoch a panvách.

„Hutyánszky sa ukázal veľmi dobrý k väzňom," začal po slovensky, keď
ostali sami.

Vyrozprával im, ako pustil Úložitého, ale nechcel ani počuť, keď ho
nahováral dať utiecť i iným.

„I to bolo pekne od neho," riekol Maduniak svojím hlbokým spevným
hlasom. „Oslobodil nie jeho, ale nás, od zbabelca."

„Hutyánszky dopomohol panej dostať sa ku komisárovi. Nevykonalo sa
mnoho, ale predsa len čosi. Komisár dnes trochu inakšie hľadí na veci,
ako prvej. Môžem sám svedčiť."

Maduniak mu prisvedčil.

„Vydali nám i obžalobu. Tak aspoň vieme, kto nás žaluje a prečo. Mňa
akýsi Nehemko Žulovic. A teba?" obrátil sa ku Záborovi.

„Mňa Samuel Primitivus Robko z Robkova,"^1^[^67] oznámil Zábor.

„Aký Samuel Primitivus?" zadivil sa Drobecký. Čudné mená sa ho dotkli
smiešne, ako každého, kto ich počul po prvý raz. „Kto je to?"

„Badišovský ,lidumil' a rechtor. Mával som s ním zrážky pre školu a také
veci. Osobná pomstička. Pospomínal v žalobe všetko. I Sreznevského
vytiahol zo starých novín a ruské peniaze, slovanský kongres a Šafárika,
moje kníhkupectvo, Inštitorisa-Mošovského a Tablica, ba i Palkoviča.
Pomyslite!"

Rozosmiali sa; Maduniak chutne, až dunelo v izbe, Zábor zdržanlive a
čosi stiesnene, Drobecký veľmi radostne. Včera sa bol naľakal veľkej
zbehlosti predstaveného v dejinách literatúry; teraz mu odľahlo, že jej
sotva bude o vlas viac, ako čo naň frklo zo žaloby záškodného Samuela
Primitiva. Maduniak sa ešte smial, tľapkajúc rukami po kolenách.

Potom uprel prst na Zábora.

„Vidíš, sused, čo sa vykotúli z veľkej obetivosti? Vždy som ti
hovorieval: obetivosť šanovať, kým jej nepríde čas, ale vtedy vytiahnuť
ju celú, neobdratú. Ale ty ju všade nosíš so sebou; chcel by si jej
založiť hádam chomút. Na obetivosti sa nesmie orať ako na koni; inými
slovami, neupotrebuj jej v denných veciach, kde ju zneužijú. Držať sa
mojej rady, bol by si zarobil na knihách ako iní, obozretní, nebol by si
zmiatol ľudí, že pod obetivosťou hľadajú ruské peniaze."

Drobeckému sa zapáčil Maduniak. Prisvedčil mu. Nepochopenou obetivosťou
žaloba vypchala strašiaka o ruských peniazoch. Bude mať Zábor roboty
obrániť sa od neho.

„Potom sa ti nebolo oškliviť toľko so Samuelom Primitivom, sused. Mal si
ho vysánkovať zo školy, ak robil zle. Ale ty si prisýpal len tej
obetivosti. A Samuel Primitivus za ten čas varil pomstu a obliekol jej
obhodito vlastenecký dolomán. Dostal si po hlave, dostal. Pochválim ťa,
keď mu zas odpustíš a budeš ho trpieť ďalej z obetivosti, ak sa kedy
vrátiš do Badišova."

Zábor sa zhniezdil. Vysvetlil mu, že rechtora vyhodiť zo školy nie je
ľahko, najmä ak má ochrancov v konzistóriu.^2^[^68] „A ty s Nehemkom ---
čo? Rozštvrtíš ho?" Posmieval sa mu Zábor.

„Ak sa kedy vrátim," riekol veselo, akoby sa mal vrátiť z prechádzky,
„pôjdem rovnou cestou do Posadiny a dám si ukázať Nehemka Žulovića, lebo
ani neznám ohavu, čo žaluje na mňa. Ak je chlap, chytím ho, až mu
schrapštia rebrá, ak je bedár, vyťahám ho za ušiská. Musí ich mať
veľké."

Drobecký sa smial schuti, bolo mu veselo pri nich. Radoval sa, že
nezanevreli jeden na druhého, hoc je medzi nimi rozdiel a či rozpor v
náhľadoch. Nie je tak zle, ako ho strašila Záborova žena.

„Z obžaloby vidím," riekol Zábor, „že čo som konal, nebolo mnoho hodno.
Žaloba ma nestíha pre veci, ktoré som vykonal a na ktorých som si
zakladal najväčšmi, ale len pre podstrčené akési, ktoré by iste boli
viac hodny."

„Čo ma do žaloby?" riekol Maduniak. „Či s ňou, či bez nej, budem robiť,
čo uznám za dobré."

„Zvedel som od Hutyánszkeho, že vám vyhlásili ortieľ smrti hneď z
príchodu," ozval sa Drobecký, nechcejúc, aby sa priečili pre žalobu.
Maduniak, vidno, keď mohol zadrieť do Zábora, nedal sa dva razy núkať.
„Preto som sa usiloval preboriť panej čím skôr cestu pred komisára. Bál
som sa, že sa oneskoríme."

Pozrel z jedného na druhého; mohol vidieť hneď, že sú teraz nie, čo
prvej. Zachmúrili sa oba. Maduniak bubnoval prstami na boku svojej
stoličky. Čierne oči mu iskrili. Zábor uprel na hosťa sivé oči so
zelenkavými odbleskmi. Tiež mlčal, stisnúc pery dovedna.

„Hutyánszky sa vracal viac ráz k tej veci. Muselo sa stať niečo veľmi
mrzkého, keď povedal, že by alebo on dorúbal niekoho, alebo by dal
dosekať seba radšej, ako pozerať na to, čo vraj vtedy bolo..."

Väzni ho počúvali. Zábor pozrel tu i tu, ako ukradomky, na Maduniaka.
Ten sa neozrel oň, bol zachmúrený. Potom sa ozval dosť trpko:

„Váš Hutyánszky bude veľká ledačina. Neverte mu, ani sa nebojte oň.
Búcha naprázdno do sveta. Chráňte sa slúchať prázdnych slov, ak vám
smiem radiť pri prvom stretnutí. Keď sa nedal dosekať pri prvom raze,
nedal by sa ani pri desiatom."

Hovoril Drobeckému, ale Drobecký vycítil, akoby slová padali na niekoho
iného. Zábor tiež cítil čajsi to isté. Pozrel zasa dva-tri razy na
Maduniaka, kým hovoril.

Drobecký sa osvedčil, že nielen smie mu radiť, ale on i čaká radu od
nich, lebo prišiel o radu. Zberá sa vstúpiť medzi dobrovoľníkov, ale si
je nie istý, či bude dostatočný; prišiel k nim pozrieť, čo všetko si
vziať na cestu, keď sa chystá ísť popod samú šibenicu. Nechcel by vziať
na seba veľkú hanbu, podkľaknúc, keď ho postavia pre ňu.

Podali mu ruku bez slova. Jeho slová ich uspokojili. Mali ho hneď ako za
svojho; nedivili sa, čo vlastne hľadá u nich.

Maduniak mu povedal:

„Dobre robíte, že sa skúšate. Verte mi, nikdy je nie zbytok v tom, čo
sme si vzali do cesty. Vždy by sa zišlo viacej."

Čelo sa mu veľmi zachmúrilo. Zábor sa odvrátil trochu, jeho oči
zasvietili tuho a upreli sa do prázdneho kúta. Tvárou sa mu rozliala
trpkosť. Pery sa stisli, aby z nich nevybúšilo, čo sa iste tislo na ne.

Drobecký cítil, že čo Maduniak povedal dosiaľ, nepovedal jemu, ale
Záborovi. Čakal, kým sa ustália v sebe. Vidno, roztrpčuje ich niečo, čo
si majú povedať a nepovedali si ešte.

Zašli ich rozpomienky, ale nie na to, čo ich potkalo v Bystrici. Tu
zažili iba nepokoje a trpkosti. Mysleli na to, ako búchalo srdce
predtuchou a radosťou, že sa blížia veľké dni, keď boli ešte doma.

O fašiangoch dostali od vrchností formulár s otázkami, ktoré sa
vzťahovali na ich činnosť. Každý týždeň museli zodpovedať písomne na
dané otázky. Boli teda pod policajným dozorom ako podozriví. Počiatkom
mája ohlásil sa u Zábora pred samým večerom úradník Mikuláša Uzdica s
odkazom, aby prišiel k jeho pánovi do Ozubín čím skorej. Uzdic bol
hlavný išpán^3^[^69] rubárskej stolice; ale keď nastali v apríli
meruôsmeho premeny v krajine, musel odstúpiť z hodnosti. Neráčil sa s
Kossuthom a jeho stranou, nesúhlasiac s jeho smerom v politike.

Hneď na druhý deň ráno vybral sa k nemu. Opatrný Ondrej viedol ho chytro
k pánovi, že sa ho Zábor nemal ani kedy spýtať, ako sa má, ani pohladiť
bieleho Skorocela, ktorý šiel za nimi, ňuchajúc mu dlhé krídla na
kabáte.

Osvietený mu povedal nakrátko:

„Včera som bol v Posadine a dozvedel som sa, že sa chystajú na vás.
Spevákovi som dal znať hneď včera, čo sa robí. Zajtra-pozajtre bude už
na Boradiach. Preoblečte sa i vy. Ak by ste chceli, mohol by vás poslať
i vášho Drozdíka do Novohradu, na majer mojej ženy. Jurkovi Maduniakovi
povedzte, nech tiež nečaká, kým prídu poň. Môže ísť do Prešporskej, ak
chce; tiež na náš majetok."

Bol veľmi vážny, radil neodkladať, ale sa ponáhľať. Nedobré idú časy,
nehodno sa spoliehať na spravodlivosť, slušnosť. Lepšie sa uhnúť surovej
sile, nevzdorovať.

Zábor mu zaďakoval. Vedel, čo urobí, odkedy sa dohovoril so ženou, ale
nechcel ukázať prvým slovom, že neberie hore jeho radu. Nedal mu znať,
že v tej veci má už oddávna iné zámery.

„Idem rovnou cestou do Sychravy poradiť sa s Maduniakom. Pred večerom by
prišiel s odpoveďou, ak dovolíte."

„To je dobre," pristal Uzdic. „Len nezabudnite, že strežú na vás. Tu náš
pán rechtor, urodzený Sztupay. V Badišove tiež bude, verte, kto sa veľmi
stará o vás." Uzdic sa usmial, keď Zábor len pohol plecom na narážku.
„Radšej si dávať pozor, ako sa spoliehať na šľachetnosť ľudí," pohrozil
mu.

Zábor odpovedal:

„Pôjdem dorovna. Medzi nástrahami priama cesta je ešte najistejšia."

„Ako kedy, priateľ, ako kedy," riekol múdry Uzdic, položiac mu ruku na
chudé plece, i vyprevadil ho tak, skoro kamarátsky pred chutný kaštieľ o
vypučenom krove naokolo, sťaby bol opásaný dotuha úzkym opaštekom. Nad
dverami bol vmurovaný címer, uzda na bielej hlave koňa s veľkým
forgovom.^4^[^70]^5^[^71] Predstavuje vraj tú uzdu, na ktorej dávny,
dávny predok Mikuláša Uzdica odvádzal bieleho koňa, keď Svätopluk bol
prepustil zaň kráľovstvo vlasť kupujúcemu Arpádovi. Za tú robotu dostal
címer, polia Zemerud a Blatiská, ktorých už nenájsť na mape, tak že
ostal z nich len prázdny predikát.^6^[^72] Zato novší predikát ,de
Ozubinis' nie je jalový, zdobia ho veľmi pekné zeme.

Na priestore, vysypanom bielym pieskom, rozlúčil sa ďaleký potomok
Svätoplukovho sluhu so zápalistým žiakom Ľudovíta Štúra.

Zábor sa poberal z Ozubín do vrchu, do vrchu, poľnými cestami a
chodníkmi ta kdesi k horám. Potom sa spustil úbočou a či grúňom k
roztiahnutej dedine pri potoku, do vrchu, s mrzkými rozdriapanými
brehmi. Kade šiel, nebolo nič, iba lúčky a záhonce, zasiate ovsíkom.
Okolo dediny, v zemi napravenej hnojom, zelenajú sa temné vňate
švábočky, ba tisne sa do očú i počerná škvrna konopí. Okolo domov boli
napospol jasene, rubárske palmy s konármi, súcimi ovciam na zimu. Ovciam
patria i vŕby s mohutnými hlavami, že zďaleka sa predstavujú za pne
veľkého akéhosi viniča, ktorý by bol mohol zasadiť otec Noah.^7^[^73]
Vŕby sa zídu nielen ovciam, ale držia v pôvodnom koryte i vrtkavú
Sychravku, ktorá, keď spŕchne vo vrchoch, reve ani besná dolu dedinou,
hľadajúc nové korytá. Terajšie sa jej hádam nepáči že je zem veľmi
červená.

Tu zima zavíta o niekoľko týždňov včaššie a zabaví sa o toľko týždňov
dlhšie. Na Sychrave sa jej väčšmi páči ako v Badišove, alebo práve v
rozmaznanej Posadine. Preto si tu zariadila dlhšie zimovisko. Do radu
vŕb sa zatárali i tri-štyri topole. Dali by sa vysadiť teda i topoľové
aleje, len by bol kaštieľ.

Zábor vpadol dedine do chrbta. Prišiel k ohrade zo skladov, stojacich
hore koncom, otvoril dvercia. Spoza živého plota videl Maduniaka
vyčnievať pol driekom. Na hlave sa mu belel široký slamený klobúk.

Zábor sa zaradoval. Aká je tá hlava pekná, zdravá, ako si stojí pevne na
širokých pleciach! Podali si ruku. Mocný v reverende si prezeral
šťúpleho, či nespadol veľmi z mäsa, odkedy sa nevideli. Nuž drží sa ta,
hoci sú plecia nie zaokrúhlené, ako by patrilo. Zábora prejímal i mocný,
hlboký hlas domáceho pána. Neľutoval by veru cesty, ak by ho mohol počuť
v bazilike intonovať ,Te Deum', ale pod arcipastierskym ornátom.^8^[^74]
Ta by patril ten hlas, sychravský kostol mu je primalý.

„Dneska si prikvitol, sused!" ozval sa mocný hlas temer s výčitkou.
„Nevieš, že je pôst?"

„Čo ty budeš, budem i ja," tíšil ho Zábor. Maduniak sa usmial na také
pechorenie. On môže držať veľmi prísny pôst a byť chlap na mieste; nech
sa len začne postiť taký súkenník, uvidel by, čo by ostalo z neho „Čo
porábaš?" spýtal sa ho Zábor.

„Vidíš, riadim vinicu!" Ukázal hrdo na živé ploty v radoch, medzi nimi
hriadky.

„Bude oberačka toho roku?"

„Obrodilo," ukázal na ríbezľové kriaky. „Len nevedieť, čo povedia svätí
naši: Pankrác, Servác, Bonifác.^9^[^75] Tí majú veľké slovo na
Sychrave."

„I v Badišove!"

Spustili sa popri plotoch ríbezlia, čosi i pôľčia. Vošli do dvora
zadnými dvercami. Bol priestranný, ale padal prináramne na ulicu.
Ktovie, či bude na Sychrave pár koní, aby vytiahli veľkomožného z cesty
predo dvere. Ale on je nie biskup, môže vyjsť rúče na svojich nohách a
ešte vyniesť v postranných vreckách po takom Záborovi. Oči mu pozerali
veselo, len sa tak smiali.

Z pitvora vpustil hosťa do prednej. On sa ohlásil v kuchyni s novinou
tetke, že majú na obed veľmi rozmaznaného hosťa.

„Čo mu dám?" zalomila rukami ustaraná.

„Na čom bol rad?" spýtal sa jej veľmi vážne.

„Mala byť rascovica s mrvami, a tie obarené --- vieš, so soľou."

„Dobre. I on bude rascovice i obáraných," zvestoval jej, tľapnúc do
dlaní.

„Ježiš, Mária, Jozef!"

V parádnej prednej, sediac každý v jednom kúte divána, zhovárali sa
ticho. Zábor mu dal znať, čo mu odkázal Uzdic.

Maduniak sa pohol prudko, že diván zaškripel. Pozrel Záborovi ostro do
tváre.

„Povedz, kde sa schovám? Pôjdem ako borsuk do diery? Kde sa podejem s
týmto hlasiskom? Všade ma poznajú. I teba vyňuchajú, sused, i teba.
Razíš na strelenie dobrou štúrovčinou."

Zábor mu vyrozprával, na čom ostal so ženou.

„Dobre!" pristal Maduniak, tľapnúc do dlaní. „Načo troškáriť?"

Boli veľmi radi, že sa zrozumeli. Nebolo treba už reči o tom šíriť.

Zábor, vyberúc sa do Ozubín, bol si umienil, že zaskočí na Sychravu,
hoci vtedy netušil, že ho ta pošle Uzdic. Chcel sa pozhovárať úprimne s
Maduniakom o veľmi závažných veciach. List Hancka Hoľúša mu vrtel v
hlave, najmä čiastka, ktorá tupí Štúra, obviňujúc ho z povrchnosti,
ľahkomyseľnosti, nesvedomitosti, ba skoro zo zrady na družine. Prečítal
mu ho od počiatku do konca.

Maduniak počúval veľmi pozorne. Bolo vidno, rozberá obsah. Zábor čakal,
skončiac list, i tešil sa, ako jeho spoločník vyskočí rozpálený a buchne
päsťou na stôl.

Ale Maduniak ostal pokojne sedieť, ani sa nepohol.

„No, vidíš ho!" riekol naostatok, keď sa prebral z myšlienok. „A kto je
ten Hancko Hoľúš?"

„Greisler z Viedne. Nevyrozumel si z obsahu?"

Maduniak prisvedčil, že skutočne vyrozumel, ako obsahu veľmi zodpovedá
forma, takže dovedna je to veľmi greislerovské.

„Pomysli si, mojej žene prvý bratranec!" požaloval sa Zábor.

„Nech si to neberie veľmi k srdcu, neborká," riekol Maduniak, položiac
mu dlaň na plece. „Nie je Hancko sám vo Viedni alebo v Molschaue
Greisler. Na každom rohu nájdeš ho aspoň jedného. Ale nájdeš ho i v
popredných domoch mešťanov a najskorej v palácoch. Greislerstvo je
viedenský výtvor. Čo si počneš? Nech si ho majú."

Nebolo jemu do greislerstva.

„Nepovšimol si si, akú hanu kydá na Štúra? Vytýka mu všetko, i nedbalosť
i lenivosť, zavádzanie družiny."

Keď spomenul tie veci, schytil ho nepokoj; nemohol obsedieť na mieste.
Prešiel veľkou izbou dva razy, pristúpil k obloku. Pod starou vŕbou s
ohromnou hlavou bol stolec, pri jednom i druhom konci stálo po ženičke s
piestom, obrábajúc zafúľané košele, ktoré potom plákali v skrotnutej
Sychravke. Bola by sa dala zahatať richtárovým klobúkom. Až do izby bolo
počuť, ako si ženičky narážajú piestmi.

„Veď to všetko patrí ku greislerstvu, Hancko to vytiahol z neho," ozval
sa spevný hlas Maduniakov. „Viem, znáš Ľudovíta, ako seba; vieš, že je
čistý. Ale ako národovec pozeraj na vec slobodnejším okom; nemiešaj
greislerovsky osoby s vecou. Štúrovo dielo je bez úhony, už či on plával
v chybách alebo samých občianskych a osobných cnostiach. Vieš, ako
pracuje v ústave roky pri mládeži, i pri dospelých a naostatok i na
diéte. Vždy mal pred očami len poslanie národa. Vidím ho od rokov chodiť
do Viedne, iste nie na zábavy a kratochvíle. Predvídal dnešné búrne časy
a, myslím, schodil tam nižších i vysokých Greislerov vždy so zreteľom na
poslanie národa. Keď dohrmela búrka, vymohol od nich, čo sa dalo. Koľko
a po ktorú medzu? Či my vieme, kam až siaha dobroprajnosť a šírka
rozhľadu takého zadubeného veľkopána? Ja ľutujem len jeho. S úprimnou,
čestnou dušou, nadchnutý vysokým ideálom, ustarostený o budúcnosť národa
stýka sa s ľuďmi uzučkého rozhľadu, úzkoprsými bedármi, ktorí mu nemôžu
rozumieť, majúc ho za podivína, romantika alebo dobrodruha."

„Na Ľudovítovi nebolo poznať nikdy, že by ho sužovalo nízke greislerstvo
viedenských známych a priaznivcov," riekol Zábor, aby sa neposudzovali
krivo veci.

Maduniak mu prisvedčil.

„Čistému je všetko čisté. Nebolo sa mu ťažko jednať ani so skývraživou,
skupánskou nežičlivosťou, podstúpil čokoľvek. Obeť ho neodstrašila, ak
ju bolo položiť na oltár ,pospolitosti', ako označoval národ a jeho
poslanie. Necnej si teda, že, považujúc i smrť za ľahkú, predstúpil pred
družinu, pýtajúc od nej najvyššiu obeť v mene národa, i ak nemal
písaných zmlúv, výhod a záruk. Alebo myslíš, že to nemohol pýtať?"

Zábor mu prisvedčil, že mohol. Družina sa zaviazala dávno pred
verbovačkou pracovať, trpieť i život položiť za národ. Sľub bol
dobrovoľný; kto nemal vôle, nemusel ho dať. Ale neverí a neverí, aby bol
Ľudovít predstúpil pred nich neúprimne, s klamom alebo s pritajenou
pravdou.

„Nemohol poškvrniť čistotu veci neúprimnosťou, alebo záskokom a klamom k
svojim. Neverím, čo tu píše, neverím."

Zamračil sa, stisol pery, pozeral s bolesťou pred seba.

„Neverím ani ja," riekol Maduniak veľmi pokojne. „Ale myslím, keby to i
tak bolo, Štúr by si nebol zadal."

Zábor podskočil, akoby ho bolo šľahlo.

„Nemôže byť. Keby tak bolo, nebolo by dobre. Nie. V práci za národ a
jeho budúcnosť nemôže byť odskokov od pravdy, úprimnosti a
svedomitosti."

„Klamu, zrady a neúprimnosti bol by sa dopustil, keby sa bol spreneveril
veci," vyslovil Maduniak s veľkým dôrazom. Slová doprevádzal päsťou,
búchajúc ňou o stôl. „Dopustili sa klamu a nesvedomitosti tí, čo
vystríhali zmluvy a záruky, miesto prisahať bez výhrad. Urobil dobre, že
im neukázal zmluvy a záruky, lebo nepatrili k veci. Zárukou im bola
zbraň v ruke a odhodlanosť, svätá zmluva mala byť vec, ktorej sa
posvätili. Urobil dobre, že odohnal spomedzi druhov takých, ktorí to
nechápali, hľadajúc výkruty."

Zábor krútil hlavou. Vec je jemu len vtedy bez úhony, keď sa ide k nej
rovnou cestou, v úprimnosti a čistote. Veril, že Štúr tou cestou
neblížil sa nikdy k podstate veci.

Maduniak sa strhol, nahneval sa naostatok.

„Pozeraj, sused, na podstatu, nie na cesty a spôsoby, ktorými sa k nej
berieš. Nehľaď ani na osoby. Uznám, dobre by bolo pôsobilo na zaľúbený
do svojej neomylnosti vulgus,^10^[^76] keby sa bol vytasil zmluvami s
ministrom Latourom,^11^[^77] alebo práve s arcikniežaťom
Ludvigom.^12^[^78] Bol by vyhlásený za veľkého štátnika. Ale Štúr sotva
mohol myslieť na také výhody. Prečítaj si, čo hovorí Greisler o národe:
to, čo on, hovoria o ňom kde-kade veľkí i malí. Keď ho nenašli v starých
knihách a listinách, im je to už dôkaz, že ho niet. Koho nieto, s tým sa
nerobia zmluvy, ani kúpy a predaje. Ak mal s niekým slovo alebo sľub,
nemohol naň dať mnoho, keď pochádzalo od takého, ktorý neuznával za
živého, komu ho dal. Také slovo je panské, nedrží sa a neznamená nič."

Zábor sa neuspokojil: veď nebola reč o tom, čo Štúr mohol alebo nemohol,
ale či predstúpil pred druhov s klamom alebo nie. Na čistú, posvätnú
pravdu lepí nečistú, ohyzdnú chrastu, kto vraví, že sa môže ísť k nej
cez klam a podvod.

Maduniak sa nahneval, že hosť prežúva v sebe samú trpkosť so zmučenou
tvárou, s bolesťou v duši. Vstal, prešiel izbou a pristúpil k obloku.
Videl i on práčky pod vŕbou. Zavolal ho k sebe. Stáli jeden pri druhom,
pozerajúc na robotu, ktorú vídať každý deň na dedinských potokoch.

„Pozri, sused, tú chlapskú košeľu, čo vytiahla z hŕby tá staršia. Nie je
doriadená? povedal by si, že bola kedy biela, alebo že bude ešte biela?
Vidíš, čo všetko sa nalepí na čisté, biele tkanivo v ťažkej robote na
našej čiernej, kôrovitej roli. Vidíš, plieska tým piestom, prevracia
zabrudené tkanivo pod ním, žmykne päsťou, nečistá, kalná voda sa leje zo
stolca. Teraz pláka tkanivo v Sychravke, len ho pretiahla dva-tri razy,
a voda odnáša brud, nečistotu a blato. Netreba ani Dunaja, dosť je našej
Sychravky vymyť takú nečistotu, nalepenú v práci. Pozri košeľu teraz.
Nemyslíš, že bude zas biela?"

Držal mu ruku na pleci, i potrhával ho, akoby dávajúc dôrazu slovám.
Zábor stál pri ňom v dumách; bolo mu clivo a bôľne, že predsa len
obchádzajú ožihavé boľavé miesto a nerečú priamo, že nesmie byť, čo nemá
byť.

„Čistému je všetko čisté," dohováral mu Maduniak. „Nahádž, koľko máš
blata a brudu na biele tkanivo, očistí ho najmenšia Sychravka, a čo by
ho koľko bolo. Čistý, biely útok nepríde o čistotu v svojej podstate.
Štúr nezavádzal nikoho a najmenej mládež. Kto ukazuje čistú pravdu v
životnej skutočnosti, nezavádza, ale vedie k nej. Vieš sám, ako vás
pojal za ruku a doviedol k živému, skutočnému, ktorý tam kdesi čakal
dlho, či si ho kto všimne, zabudnutého. Doviedol vás do týchto kútov,
uviedol pohodenú reč zabudnutého do kníh a novín, i do školy. On vás
prvý naučil hľadať živého v živote tu, kde je, žije a tvorí. Dneska už
vedie zabudnutého na otvorené pole dejov. Teraz počne ten, komu nevedeli
mena, písať prvú stránku do veľkej knihy pod vlastným menom, i svojou
živou živúcou krvou. Ak nechcel Štúr, aby deje prehrmeli zas ponad
zabudnutého, nesmel čakať na zmluvy a zábezpeky. Ak sa pohol len s
vierou v poslanie národa, ja v tom nevidím neúprimnosti k druhom, ani
nesvedomitosti, ale len dôslednosť a vernosť veci."

Zábor pozeral na potok. Veril, že čistá vec je čistá, netreba ju prať
piestmi a plákať, lebo neprischlo na nej poškvrny. Bolo mu ľúto, že
Maduniak sa nezhoduje s ním vo všetkom, nechcejúc sa vysloviť o tom, čo
jemu nedá pokoja.

I Maduniak možno ľutoval, že sa nezhodli, ale jeho duch sa nedal mýliť,
lebo držal len vec pred očami. Riekol Záborovi pri obloku, obrátiac sa k
nemu:

„V časoch činov nepatrí sa obzerať, čo kto hovorí alebo myslí. Národ
čaká obete v činoch a krvi, nie hádky. Príde udrieť pečať na to, čo si
veril a hlásal. Plať, čo si dlžen, ak príde na to, i krvou."

Stál pred ním slávnostne akosi. Slnce padalo na neho zboku, že hlava sa
mu kúpala v svetle. Zábor zabudol na hádku, schytil ho zápal.

„Budeme platiť," riekol slávnostne.

„Nemať toto rúcho na sebe," ukázal Maduniak na reverendu, „dnes by bol
najskôr v Sbore, ale i keď nemôžem prelievať krv, zato môžem byť
dobrovoľníkom národa. Zbrojou môže byť i slovo, nielen oštep a meč. Ako
dobrovoľník nemôžem uhnúť; ak sa ma prídu spýtať, za čím stojím, nesmiem
čušať."

Zábor ho chytil za ruku.

„Držím s tebou."

„Vieš, čo robíš," riekol mu Maduniak ticho. „I tam sa platí krvou, kde
sa zberáme. Povážil si, že máš ženu, deti?"

Zábor sa urazil. Už prvej mu povedal, že je žena uzrozumená. Maduniak mu
položil dlaň na plece, prešiel okom po jeho štíhlej postave s neširokými
prsami. Zábor sa začervenal. Bolo mu, akoby čítal v oku druha:
,Uvládzeš? Bude sily? Myslím, neškodilo by mať širšie plecia.' Zábor mu
už chcel odpovedať v mysli: ,Nie je beh na silných, ani boj na
udatných,' ale zápal ho prešmaril ponad nemilý pocit, že o ňom
pochybujú.

I Maduniak ho pustil, prešiel izbou až pred veľký čierny kríž na stene.
Zastal pred ním, prežehnal sa i ukázal na Ukrižovaného.

„On je cesta, i ukáže cesty!"

Prešiel ešte raz izbou a vrátil sa pred Zábora. Oči sa mu smiali ako
inokedy.

„Veľká vec, sused, začínať robiť históriu, klásť prvé kamene. Či vieš,
že sme tam malí, kde bol raz každý národ hocijaký mocný a slávny --- pri
počiatkoch? Z nich môže narásť i div pri božej pomoci. Ani Maďar
neprišiel na svet s hotovou históriou: musel ju robiť po kúsku. Má veľmi
slávne strany, ale i nie najslávnejšie. Keď ju začali Maďarovi pomáhať
robiť iní, robota išla omnoho lepšie od ruky. A kde stojí, že je mnoho
hoden iba národ so starou, prituchnutou históriou? Naša nech nebude
stará, ani dlhá, len nech bude v nej pravdivé, statočné slovo a dielo.
Azda jej nebude na hanu, že ju začíname robiť bez záruk a zmlúv."

Zábor sa zamračil. Prišli mu na um hany v liste, na Štúra i národ. I ten
spor ostal nerozhodnutý. Maduniak banoval, že nadhodil zas vec, o ktorej
sa nezhodli. Chcel utíšiť hosťa, aby ho to netrápilo toľme. Vrátil sa
znova na list.

„Ten kuvik chcel zakuvikať veľmi mrzko o národe, ale nevdojak vyspieval
mu chválu. Náš národ je vraj miešanina kadejakých odhodkov vyhynutého
sveta. Ak je tak, teda naši predkovia boli zázrační majstri, keď vedeli
z takej nechutnej miešaniny umiesiť niečo celého, nie celkom nesúceho.
Miešanine vdýchli i dosť pekného, svojského, na čom oko môže spočinúť s
úľubou: prizrime sa len kroju, spevom i celému bytu nášho ľudu. Keď sa
oni vedeli tak preukázať, azda sa preukážeme i my. Napíšeme niečo
pekného na tie prvé strany."

K stolu sadali veselo. Zábor pozabudol na spor. Po rascovici s mrvami
prišla misa obarených sychravských gaštanov --- dobrého bôbu z veľkej
záhrady s ríbezľovými plotmi. Tetka pridala sušenej rybaciny. Bola dosť
slaná. Maduniak nalieval ríbezľového, dobre stiahnutého.

„Škoda, že sa už chýli k letu," smial sa hosťovi. „Bol by ťa počastoval
sychravskými žabami ak by sa neurazil tvoj krásocit, že sa stehienka
pred vyprážaním potrhávali v soli."

Rozlúčili sa nad samými Ozubinami, až ta ho odprevadil Maduniak. Stisli
si ruku dlhšie a tuhšie, ako obyčajne, i pozreli si do očú, nájduc v
nich súhlas o hlavnej veci. Na spor už nemysleli.

Zábor o chvíľu vošiel k osvietenému ďakovať mu za starostlivosť a
priazeň. Oznámil mu, na čom sa uzniesli s Maduniakom.

„A čo urobíte?"

„Ostaneme doma čakať, čo bude."

„Čo bude?" zasmial sa osvietený. „Nič iného, iba že vás zlapajú." Zábor
pohol plecom, osvietený mu prikývol. „Nemyslite, že vás budú vláčiť po
salónoch." Zábor zas len stisol plecia. „A žena, deti?"

Zábor dal znať i jemu, že sa o tom už dohovorili so ženou.

Uzdic pozeral naň veľmi zarazený, ako na človeka, ktorý ide kročiť na
chodník, z ktorého by mohlo i nebyť návratu. Prezeral si ho skúmavo, či
si je povedomý dokonale, čo berie pred seba. V očiach mu našiel
odhodlanosť.

„Musí to byť?" riekol mu ticho, trochu s výčitkou.

„Maduniak a ja myslíme, že nastal čas," riekol mu Zábor. „Dobrovoľná
služba veci nesmie zaviaznuť v polovičatosti, najmä pri malom národe,
ako je náš, keď robí prvé, samostatné krôčiky."

Uzdic mu stisol ruku, vyprevadil ho na cestu, pred šramkovanú ohradu
veľkého dvora. Pozeral za ním, kým sa nestratil za zákrutou cesty.
Dobýjala naň myseľ, že sa videli možno ostatný raz.

# 9

Záborovi sú temer bez prestania tieto veci na ume, odkedy je v Bystrici.
Mnoho ráz prešla myseľ tým istým chodníkom, ktorým sa poberala jeho
dobrovoľná obeť až dodnes. Všade bol súhlas vo veci medzi ním a
Maduniakom, ale sa staval medzi nich rozpor v tom, ako pristupovať k
nej. Netýkal sa podstaty, ale len podoby a rúcha. On by chcel pozerať i
na podobu a rúcho prísne; žiadal by si bezúhonnosť i v ceste, ktorá má
viesť ku podstate.

Tu mal znezrady nového posvätenca veci pred sebou. Chcel by vedieť, čo
on myslí o spore. Nebude, možno, učený, ako Maduniak, alebo on, ale má
cit. Cit zmôže mnoho, ak je na mieste; niekedy viac, ako učenosťou
obrnený rozum.

Dosiaľ sa len krútili okolo miest, kde ležal rozpor, akoby sa ho
nechceli dotknúť, bojac sa hádam, aby sa neprehĺbil v roztržku. I
Drobecký pobadal, že sa okúňajú dotknúť práve toho, o čom sám Hutyánszky
nemohol mlčať.

Zábor vstal, prešiel izbou a vrátil sa k Drobeckému. V tvári mu sedela
odhodlanosť pristúpiť k ožihavému predmetu.

„Keď sme zišli z vozov, Hutyánszky nás nechal pred domom a on vošiel do
brány, kde bol stoličný hajdúch. O chvíľu sa vrátil a dal nám sňať putá.
Potom nás viedol na námestie. Zo Sumrákovského domu vyšiel Görgey mladší
a oznámil nám na mieste, že nás čaká smrť povrazom."

„Tak bez všetkého!" zvolal Drobecký.

„Bez všetkého," potvrdil Zábor.

Drobecký pozeral naň pozorne, či nájde zmenu na ňom, ale Zábor hovoril o
smrti a šibenici ako o každodennej skúsenosti. Má neohrozenosti, má,
vidno ju na ňom; ako ho Maduniak pokladal teda za chabca? V čom ju
prezradil, tú chabosť? Neoklamal sa Maduniak? Chabec by sotva hovoril o
šibenici ako o bystrickej bráne, kde árendátor pilne vyberá mýto a kde
teraz strážia gardisti, aby hádam nevtrhol znenazdania Hurban do mesta
vyslobodiť uväznených druhov. Nie je ver' chabec, je hrdina, akoby bol
najurastenejší chlap.

Drobecký sa cítil hneď bezpečnejšie. Keď sa prirovnal k nemu, radoval
sa, že ho prevyšuje postavou, najmä šírkou v pleciach. Má sa teda kde
rozrastať hrdinstvo, len si ho zadovážiť. Tu, pri týchto ho je nadostač,
nahotoveného po policiach a priečinkoch. U Maduniaka toľko, že kypí,
šibe z neho sťa živý plameň. Prečo by sa nemohlo udomácniť i u neho?
Azda nevzalo ešte skazu švihrovské dedičstvo, hoc i polihovalo kdesi
vyše storočia. Len ho zakaliť, dokonale na tomto tuhom ohni zápalu.

„Môžete povedať teda, že ste stáli pod šibenicou," riekol, pozerajúc na
nich, ako na bytnosti, obohatené o veľký poklad. „Ukázali vám ju. Sotva
bude ich zásluha, že vás i nepostavili pod ňu."

„Dnes už vieme, čo to bolo," ozval sa Maduniak, pohnúc plecom.
„Nastrojená hra náročky, či by nám nemohli nahnať strachu."

Obrátil sa k Záborovi, či i on tak myslí. Zábor prisvedčil hlavou. Tiež
pozeral na Maduniaka. Bolo im, akoby sa neboli videli oddávna. Prvý raz,
čo sú v Bystrici, pozerajú si zblízka do očú. V ich oku bola otázka:
,Známe sa ešte?'

Maduniak mu podal ruku a usmial sa.

„Ani sme sa neprivítali, sused, po starej, dobrej známosti."

,A či sme tí starí?' chcel sa ho spýtať Zábor.

Ale videl, že sa mu usmieva, usmial sa tiež, hoci nasilu. Drobeckému má
čo ďakovať za tento slobodný pohľad i dobrý úsmev. Nebyť jeho, boli by
teraz v pivnici, medzi nesvojimi, väzni medzi väzňami. Tu hore sú zasa
národovci, susedia, hoc i nesúhlasia vo všetkom.

„Takú hru nastrojili," pokračoval Maduniak, „či azda nepodkľakneme, keď
príde hodiť ostatný pohľad na svet. Dobre sa padne dívať na kŕdeľ
zlomených takým, akí tam boli diváci. Čo myslíš, mali, čo sa im
žiadalo?"

„Vcelku sme sa držali, ako --- ako..."

„Ako chlapi, vcelku," potvrdil Maduniak. „Vcelku. Úložitých nebolo. Ale
sa musím priznať, že ma zabolelo, veľmi zabolelo, ako sa mi mohlo ukázať
to námestie zrazu takým milým a vábnym. Ten úskočný pokonný pohľad robí
milými pletky. Slnce tiež začalo sa usmievať krajšie ako inokedy. Taký
je ostatný pohľad: všetko sa smeje pred ním."

„To nebolo len tebe, i mne bolo tak akosi," priznal sa i Zábor. Bolo mu
veselo, že môže pred nimi sňať závoje z citov. Tak dlho vädli tamdolu,
skrývané pred surovými spoluväzňami.

„Nediv sa, brat, že je duchu milé, o čo visí pokonným pohľadom, ako na
nitôčke, prv než ju prestrihnú. Sám neviem, ako sa mi mohli ukázať
jedným vrzom všetky prte a kiare Hrbáča i útulné cestičky na brehoch
Saly.^1^[^79] V ušiach mi zvonili novou krásou plné hexametre
Hollého,^2^[^80] ukladajúc sa velebne jeden k druhému, i mäkké, ľúbezné
slohy Detvana.^3^[^81] Poviem vám," dodal priduseným hlasom, „milá mi
bola i omrznutá, pehavá tvár dôstojníka. Duch si položí také divné sklá,
keď pozerá ostatný raz."

Drobecký ich počúval pachtive; meral, čo všetko sa môže spratať do
pokonného pohľadu. Siaha široko a do hĺbky, ako ani jeden jeho
predchodca. A život sa tiež pochlapí. Podstrčí podeň obyčajne, čo má
vábneho a milého. Možno i on zažije onedlho taký divotvorný pohľad,
lenže sotva na námestí, ale v poli. Ale duch sa nedá podplatiť od sveta
vábmi a kúzlami. Odoberie sa voľným, víťazným letom do krajov ešte
krajších.

„Pekne bolo pozerať na svet, ver' pekne," pokyvoval hlavou Maduniak.
„Krajšie, ako by sa bolo patrilo. Ťažko by bolo padlo odtrhnúť sa od
toľkej slávy. A tebe?"

Obzrel sa na Zábora. Záborovi sa menilo, že sa v čiernych očiach
potuloval smiešok. Zachmúril sa. Prišlo mu na um, že sa nezhodujú v
toľkých, toľkých veciach. Vidno, Maduniak ho má za chabca.

Pritvoril oči, nepozerať na ten potulný smiešok, a riekol priduseným
hlasom:

„Mne by bolo bývalo ťažko nad možnosť, ale mi prišla na um Sychrava a
naše reči. Mohol by sa ti zaveriť, že pri všetkej sveta kráse bol som
hotový."

V tie časy vstúpil hajdúch Gregor. Keď je postranný človek toľké časy
pri väzňoch, v kancelárii sa iste spýtajú, o čom sa hovorilo. Zaradoval
sa, že hovoria slovensky, zvie dopodrobna, čo hovoria. Hoci boli zabratí
do hovoru, spozorovali ho, i dali si znať očami, že treba dávať pozor na
jazyk. Príchod hajdúcha zamrzel väzňov, akoby boli zas pod zemou medzi
surovou družinou, kde nesmú hovoriť o svojich veciach.

Drobecký sa nezmiatol. Predchytil zručne Záborovi slovo, vidiac, že sa
zarazil.

„Veľmi ma teší, že boli hotoví zaplatiť celú podlžnosť až do ostatnej
babky. Len či ju potvrdí i druhý spoludlžník!"

Maduniak sa rozosmial. Zručnosť Drobeckého prekvapila ho; ale toľká
opatrnosť, vychodiaca od neohrozeného národovca, budúceho dobrovoľníka,
hnala ho do smiechu pred neškodným hajdúchom.

„Sused sa osvedčil, že bol hotový platiť. Ani ja som sa neodhadzoval,
hoci padne, veria mi, ťažko, ako som už prvej nadhodil, odčítať za dlh
všetko, všetko, čo máme. V tom čase akoby hodnota toho, čo príde dať,
narástla až po hviezdy. Ale je najhoršie platiť, keď je výrok súdu
náhlivý, surovo bezohľadný a nezákonitý, bez výsluchu a pokonávania.
Inak sa pred tým dlhom neuťahujem, ani neskrývam. Zaplatím vďačne,
kedykoľvek. Dlžník, majúci aký-taký cit, nič si tak vrúcne nežiada, ako
splatiť, hoci by len čiastku podlžnosti, čo by priam išlo i o hrdlo. A
oni by sa odhŕňali azda?" spýtal sa Drobeckého so smieškom v očiach.

Drobecký sa vystrel a pozrel naň uveličený. Vidiac toľkú hotovosť na
obeť, schytil ho zápal a osvedčil sa:

„Prvej som povedal, že sa chystám po tieto dni ísť, kde sa platí v
hotovosti celá podlžnosť, v nadchnutom Sbore, so spoludlžníkmi. Z tých
dobrovoľných daní veľadí sa, myslím, najväčšmi prepotrebný poklad
pospolitosti, na ktorom ona stojí."

Maduniak mu prisvedčil vážne, bez smiešku a opakoval:

„Dobrovoľne, s celým Sborom. Závidím im. Len aby sa vydarilo!" Potom
doložil: „V Sbore sa platí ľahšie, veria mi. Ľudská zlosť, odporkyňa
šľachetnosti," rozohnal sa päsťou a oči mu blysli, „przní náročky čistú
túžbu vyplatiť podlžnosti, aby jej odňala, čo je v nej vznešeného, temer
posvätného. Do pokonného výkonu vkladá, len aby sa obeť neodbavila v
oddanosti a ochote, úzkoprsé machle, nízke čachre, vynájdené čajsi
prefíkanými prokátormi a nesvedomitými sudcami. Výplatu odťahujú a
odročujú, aby za ten čas mohli urážať, tupiť odsúdeného, či by nemohli
zotrieť z platenia, čo je na ňom velebného, najčistejší pel ochoty.
Vymyslia otupné skúšky podlomiť silu slabšieho. Taká je nástraha ľudskej
skazenosti, keď chce strhávať do blata, čo smerovalo k hviezdam."

Drobecký cítil, že sa kôra prelomila, prebíja sa na svetlosť, čo bolo
skryté pod ňou. Gregor by mohol počať šípiť, o čom tu rokujú. Aby im
nebol na závade vysloviť doprosta, čo leží na srdci, šiel k nemu a
vtiahol ho do kúta.

„Tu som vám prihotovil niečo." Vtisol mu do tvrdej, ale už nie
mozoľovitej dlane novú, šuchotavú košútku. „Mám s nimi ťažkú jednačku.
Vidíte sami, súdili sme sa. Ak ich obesia, prídem o spravodlivé
pohľadávky. Nechajte nás len chvíľku samých, azda sa ľahšie dojednáme.
Chcel by ich dostať, aby mi pustili aspoň tohoročnú úrodu na splátku."

Gregor vopchal košútku do vrecka obdratej mentieky. Čo by robil pri
nich? Hovoria o dlhoch, vykrúcajú, že by radi platiť, ale neplatia. Takí
sú všetci dlžníci. Jeho kroky ozývali sa o chvíľu na druhom konci
chodby.

„I tu sme ako v Sbore," ohlásil sa Maduniak, keď už boli sami, „lenže
trochu miešanom. Vy, budúci, máte zasiahnuť do dejov. My," sklonil
hlavu, „obávam sa, len bývalí. Či nie, sused?" Obrátil sa k Záborovi
skoro ako s výčitkou. „Keď sme vtedy nevystúpili, ako sa patrilo, už
nezasiahneme viac do nich. Sme bývalí. Ach, beda, prebeda!"

Chytil sa oboma rukami za hlavu. Ťažko bolo pozerať na žravú bolesť
človeka tvrdého a mocného, keď pochybuje o sebe.

Drobeckému sa pohlo srdce hlbokou ľútosťou, nemohol sa hnúť, ani úst
otvoriť. Zábor sedel rovno, očima blúdil z Maduniaka na Drobeckého,
akoby nepozorovali, čo ich vzrušilo. Naostatok sa pohol, akoby sa bol
spamätal.

„Neželej!" položil ruku na schýlené plece Maduniakovo. Obrátil sa k
Drobeckému a riekol: „Keď ste zo Sboru, vyrozprávame vám, ako sme
vystúpili ostatný raz."

Zamĺkol. Pery sa mu stisli. Bolo okolo nich čosi horkého. Začal
rozprávať. Keď vyslovili ortieľ smrti nad nimi, odviedli ich spred
Sumrákovského domu s muškami na rukách. Išli po dvaja v radoch hore
námestím. Gardisti ich obstúpili. Urastený pobočník s dvoma kamarátmi
šiel popredku, červený dôstojník na konci. Ohromná hŕba ľudí sa zhŕkla
okolo nich, išla rovným krokom s nimi, kričiac: ,Šibenica --- šibenica'
a zasa: ,Vlastizrada --- vlastizrada'; ako deti, keď kričia:
,Seno-slama, seno-slama', chcejúc sa držať kroku. Hŕba iste čakala na
väzňov hotová, najskôr ju zohnali sem dojedať, naskakovať na nich.
Gardisti jej nebránili vskakovať medzi rady, pľuť na väzňov, alebo ich
biť päsťou a palicami. Naskakovali ani besní psi. Zábor ukázal belasý
vráž na oboch rukách a Maduniakov na šiji, nad kňazským golierom. Šli tu
dohora, tu dolu námestím, zasa z jednej strany na protivnú, ako robil
cestu pobočník s kamarátmi. Väzni začali tušiť, že ich predbežne nevedú
pod šibenicu; hádam ich len chcú ukázať, vedúc ich sem-tam cez najväčší
stisk. Námestie bolo ako nabité, lebo bol trhový deň. Tí, čo išli s
nimi, kričali, pľuli, nadávali; čo stáli obdaleč, dívali sa na čudný
sprievod. Mnohý sa i smial a podhuckával zberbu.

„Nevedeli sme, načo to robia s nami, rozmýšľať nebolo kedy," pokračoval
pokojne Zábor. „Ohlušila nás pŕška palíc, slín a nadávok. Ak nás jednako
vedú pod šibenicu, cesta nebola tichá a velebná, aby sa myseľ mohla
zabrať voľne ta, odkiaľ zostupuje sila a pokoj boží. Zbili nás, nečisté
sliny tiekli po nás. Nedali nám myslieť na velebu obete."

Drobecký bol vzrušený, stŕpal na celom tele. V hlave mu búchala
myšlienka: ,To isté čaká teba'.

„Boli sme zbedovaní, zbedovaní," pokračoval Zábor, akoby čítal z akejsi
knihy jednotvárnym hlasom príbehy veľmi dávne. Jeho sivé oči so
zelenkavým odbleskom upreli sa do kúta. „Zbedovaní, nie preto, že nás
opľuli a zbili, ale preto, že zdepčili, čo sa má dvíhať dohora, k
výšinám. Socali nás medzi červov, zemeplazov."

„Zbedovaní, zbedovaní, na tele i duchu, až veľmi," ohlásil sa Maduniak,
zdvihnúc hlavu z dlaní.

Drobeckému sa ich uľútilo. Tak, ako on na nich, pozerá dobrý dedinský
ľud na gazdu, ako sedí na medzi a hľadí na siatiny, ktoré sa vlnili
nedávno, sľubujúc bohatú žeň, a dnes sú potlčené na mrvu, z ktorej len
kde-tu trčí okyptený kočianik, nezdrvený veľkým kamencom. Či sú tak
zariadené tie splátky podlžnosti? O koľko by bolo výhodnejšie, keď
platiť, platiť čo hneď i krvou, hoc i na šibenici, ale razom, keď už nie
v poli, pri hukote diel, ako ochudobniť takto o všetko vznešené, spadnúť
na biedneho žobráka.

„Ale Boh nás nedal zašliapať až do zeme!" zvolal Zábor, oči mu ožili, i
tvár sa vyjasnila. „Ako nás viedli z jedného boku námestia na iný,
zazreli sme my dvaja," ukázal na Maduniaka, ktorý sedel, bradu opretú do
dlane, a pozeral k zemi, „zazreli sme náš ľud. Boli od Detvy a Hrochoti,
stáli len na niekoľko krokov od nás pri svojich neveľkých, krátkych
vozoch. Či to nebolo šťastie? Padlo na nás ako manna^4^[^82] z neba."

Drobecký sa pohol prudko, stisol dlane medzi kolená a naklonil sa
napred. Bol vo veľkom napätí, čakajúc, že ide počuť niečo divného.

„Náš ľud tiež pozeral, ako nás vedú, čo robia s nami. Nepohol sa ani
jeden, nevzkypel hnev ani v jednom. Mocní chlapi dívali sa ľahostajne,
ako na akékoľvek podívadlo. Ale nám sa jednako uľavilo od radosti, že sú
tam. Mocný hlas zajasal vo mne: ,Hľa, náš ľud, za ktorý treba priniesť
obeť!' Boh nám ho poslal na útechu, na pozdvihnutie."

Strhol sa Maduniak s premenenou tvárou. Oprel sa päsťami o stoličku a
pozeral mračno na nich.

„Na pomoc, sused, nie na potechu. Na pomoc! Pomoci nám bolo treba, nie
potechy."

Jeho mocný hlas rozbúril tíšinu domu, v izbe zadunelo. Kdesi v chodbe
ozvali sa kroky Gregorove, začali sa blížiť k izbe.

Drobecký vystrel ruky k Maduniakovi, tíšiac ho.

„Ticho, ticho --- počuje nás."

Načúvali, či sa kroky budú blížiť. Zaviazli kdesi o chvíľku, pri
ktoromsi obloku.

Maduniak pohol plecom.

„Nech prídu, počujú!" Ale hlas pridusil jednako, až sa zvlnil, spierajúc
sa slúchať. „Načo dávať falošný výklad, keď je niečo cele zjavné? Boh
nám poslal Detvanov a Hrochoťanov. Keď som ich zazrel, prišlo mi
vnuknutie: ,Zahrm na nich: Ľudia, nevidíte, čo robia s nami? Ale nás
dáte biť a opľúvať od zberby, najatej nepriateľom? Nevidíte, že sme
vaši?' Nebolo dobré vnuknutie?" opýtal sa Drobeckého.

„I ako!" potvrdil mu s ohňom. „Ale vám by bola z neho skaza, nie pomoc.
Gardisti by vás boli poklali na mieste, najmä vás dvoch, prv, ako by vás
ľud bol mohol vyslobodiť."

„To veľmi ľahko. I mne to prišlo na um." Vyskočil s rozpálenou tvárou a
nachýlil sa nad nimi. Hovoril im skoro pošepky. „Neviete, že sa strhol
divný víchor vo mne, hoci som bol hotový? Chcel vymiesť ako smeť práve
to, na čom stojí vnútorný človek. Začalo sa knísať, čo som myslel, že je
pevné ako Kriváň. Naľahla na mňa takáto myseľ: Všetko je pletka, iba ty
si, čo si. Národ je pletka i jeho poslanie a bytie. Sliny sa mi
nehnusili. Mať ruky slobodné len na chvíľku, ľahko by ich bolo
poutierať. A palice a nadávky? Čo nám škodia? Majúc odvisnúť, nie nám je
to isté odvisnúť čistým, najčistejším, ako zaslineným, s belasými vrážmi
po tele? A možno nás neobesia. Hádam nás len vodia ľudu na smiech a
zábavu po námestí; šibenice nevídať nikde. Dobrý Boh nás ochráni
násilnej smrti, obmäkčí srdce katov, zošlúc len žalár miesto smrti. A čo
je žalár vlastne? Smradľavá diera. Nám pristane v nej ako nikde, i tak
sme zapľutí a zbití. Hodia nás, kde nepočuť, či ti nadávajú, či ťa
chvália. Dali by nám i jesť. Cestou nám dávali dosť hnusné netopiere.
Brud mi začal prirastať k srdcu, sliny a palice prestali sa hnusiť,
ideále vyhasli. Život a budúcnosť národa? Čo mi je z výdobytku, za ktorý
sa načim dať najprv obesiť alebo dorúbať, aby ho užívalo jedno
pokolenie, o ktorom nik nevie, kedy príde na svet?"

Drobecký sa hniezdil, nemohol obsedieť pokojne, ani Zábor. Bolelo, veľmi
bolelo počúvať mrzké rúhavé slová z tých úst. Cítil sa, akoby im tiekli
husté lipkavé sliny dolu tvárou, akoby takí zapľuvaní išli po ozornom
námestí, na ktorom sa zišli trhovať všetky národy, škeriac sa nad ich
hanbou a podlosťou. Zábor zbledol, ruky sa mu stisli do pästi a sedel
ako v zamretí.

„Myslíte, že som to necítil?" spýtal sa ich Maduniak zvlneným hlasom.
„Cítil, ako ma tu vidíte, v tejto osobe, a mne sa vtedy jednako menilo,
že to bola cele iná osoba. Neviem, kde sa vzala, iba keď bola tu, iná,
nová; sám som sa jej divil, ako to mohla cítiť a odobrovať. Podkopala
dosť hodne podstavec, na ktorom stál dotiaľ poriadny vnútorný človek."

„I podkopala ho?" spýtal sa Drobecký s veľkou účasťou nad jeho zmučenou
tvárou.

„Nie!" vystrel sa hrdo Maduniak. „Vnútorný človek sa pochlapil. Vykopol
podliaka."

„Teda ste zavolali na Detvanov a Hrochoťanov?" spýtal sa Drobecký
premeneným hlasom.

Počúval by, ako deti počúvajú povesť o zaznatom hrdinovi, ktorý zabije
draka a zaujme zakliate kráľovstvo, keby bol počul, ako sa chlapi od
Poľany hodili na gardistov a poklali ich do nohy, i škrekľavú, najatú
luzu. Nebolo by sa zišlo dať zmlátiť --- nie zabiť do smrti --- len
zmlátiť na mäkko oplana Hutyánszkeho?

Ale na tom by nebolo ostalo. Mohla z toho skrsnúť veľká, rozhodná bitka.
Chlapov z dedín by boli nebodaj dorúbali, bolo ich predsa len primálo na
toľkých gardistov. Detva by to nebola nechala bez pomsty. Bola by sa
zdvihla, s ňou všetky okolité dediny. Zdravá, mocná sedľač bola by
vtrhla do Bystrice ani búrka vymiesť z nej cudziu, nazháňanú háveď. Bola
by v Bystrici veľká bitka o slovenskú národnú vec.

Čakal od Maduniaka veľmi veľké slovo. Ale Maduniak si pritisol dlane k
tvári a sklonil hlavu. Stáli nad ním dlho bez slova. Naostatok sa
osmelil Drobecký, spýtal sa ho ticho:

„Zavolali ste ich?"

Maduniak zastonal veľmi bôľne, skrútil tuho hlavou, že nie. Drobecký
buchol päsťou o kolená, že podskočil. Kdeže by bol zavolal! Nech zavolá,
či by sedel tu? Ležal by v zemi, dorúbaný na kusy. Nepanoval by nad
Bystricou rákoš gardistov, ale by vývodil ľud.

Teda sa predsa poddal tej novej osobe. Čakal odpoveď, ale Maduniak
sedel, hoci sa hľadel vyrovnať, nachýlený; jeho mocná postava akoby bola
prišla o akúsi spruhu, padala na hŕbu. Naostatok stisol plecia a ukázal
na Zábora. Ten sedel na stoličke, hladil si dlaňou belasý vráž na ruke.

„Nespytujte sa jeho. On chcel zavolať, ale sa radil mňa --- ja som mu
nedal," riekol Zábor veľmi ticho.

„Beda-prebeda!" vzdychol zasa Maduniak, krútiac hlavou.

Drobecký neveril vlastným ušiam. Len pred chvíľou meral postavu
Záborovu, diviac sa, kde sa mohlo spratať toľko hrdinstva: a tu aká
chabosť! Tiež nový neznámy prišiel nebodaj podkopať vnútorného človeka?
Kde sa podejeme, ak nový neznámy zbujnie a začne vyhadzovať z truhál
drahocenné poklady obetí a ochoty? Čo bude z národa?

Drobecký vstal, postavil sa pred Zábora. Tu by prichodilo súdiť, a veľmi
prísne. I to je chabosť, a nebezpečná, keď sa kto vkradne medzi hrdinov
ako hrdina v broni, majúc srdce bojazlivé. Tiež taký Úložitý,
prestrojený v hrdinu. Ukáže pravú tvár, keď môže pokaziť veľa, všetko.

„Od tých čias sme nestratili slova o tejto veci," preriekol Zábor,
obrátiac sa k Maduniakovi. „Tamdolu sme nemohli medzi novou
spoločnosťou: a mlčať bolo ťažko, či nie? Teraz sme, ďakovať Bohu, tu,
medzi sebou. Povedz, brat, čo je na srdci. Bude ti ľahšie, keď sa
vytúžiš a ja sa očistím."

Obrátil sa k Drobeckému, ale Drobecký nestál pred ním brať pachtive
každé slovo z jeho úst a klásť ho zbožne do priečinkov, kde sa ukladá
najcennejší, vyberaný tovar. Prešiel prázdnou izbou ako ohlušený; potom
zastal v kúte, pozerajúc na pavučinu. Pavúk, ako vidno, darmo utkal toto
predivné, umelé pletivo. Nechytil ani jednej tučnej muchy, nevidieť ani
šupinky z nej. Zato nachytal hodne daromného prachu, až pletivo ovislo
pod ním, ledva ho nesú.

Hľadiac na pavučinu, požehnával dosť úprimne slávny kožuchový diplom, i
hodinu, keď si ho prisvojil. Nemať ho v tajnej priehradke tobolky, nebol
by sa vtrepal do kaše súdiť zbabelca, ktorý chce okrášliť chabosť.

„Len povedz smelo, brat, čo myslíš," nahováral medzitým Zábor Maduniaka.
„Dosť si sa namlčal, prežierajúc toľkú horič. Iba čo tvoje oko udrelo na
mňa pečať chabosti hneď vtedy, keď som ti povedal: ,Nerob! Narobíš zle!'
Pozrel si na mňa tak, ako teraz ty, i on," ukázal na Drobeckého.

Drobecký sa obrátil prudko k nemu od pavučiny. Chcel mu privolať: ,Darmo
ti snovať prepodivné umelé pletivo. Nechytíš doň tučnej muchy, najviac
ak nečistý prach, v ktorom sa udúša pravda.'

„Ten pohľad by ma bol ranil do srdca, nebyť dobre obrnené," pokračoval
Zábor.

„Dobrým svedomím vari?" ozval sa Maduniak, skočiac na nohy pred neho s
iskriacimi očami.

„Svedomím," prisvedčil Zábor, „ale i vedomím, že keď môže Štúr niesť
pohanu neúprimnosti a zrady k družine, prečo by ja nemohol znášať hanbu
chabosti? Ale to i bolí trochu, bolí. Maduniak a brat Drobecký nie sú
Greisleri, ale bratia. Ťažko niesť ich neporozumenie, veľmi ťažko."

Drobecký sklonil hlavu dosť hlboko; preberá sa prstami v čiernych
vlasoch, ale sa i kvakne veľmi často. Zhrýza sa, že ho nevolali súdiť,
ale on súdil ani štatariálny súd^5^[^83] a či práve ako Arminko, bez
výsluchu a pokonávania. Pravda, schybil Zábor, nedajúc Maduniakovi
obrátiť oje dejov, ale tú výhodu prichodilo kúpiť vlastným životom. Kde
je hrdina, aby bol hotový platiť tou mincou na mieste, bez rozmýšľania?

„Ja som ti nevytýkal, sused, čo mi podkladáš," vyhováral sa Maduniak.
Slová Záborove dotkli sa mu srdca.

„Pohľad vytýkal, pohľad, hneď tam," žaloval sa Zábor. „Ale i slovo ma
šľahlo; vieš vtedy, keď sme minuli chlapov z dedín. Povedal si mi: ,Keby
nemal ruky v muškách, sused, podoprel by ťa. Vykývalo ťa akosi.' To už
znamenalo, myslím, čosi, toľko, koľko i náhly súd."

Maduniak odmietol tú žalobu od seba.

„I to mlčanie tamdolu, sused! Oči by boli mohli povedať slovo, ak sa
ústa okúňali pre spoluväzňov, ale mi vyhýbali. Bolo im ťažko stratiť
slova s chabcom. I prvej si mi dal znať, ako som si obľúbil sliny a
palice. Ani ten nový neznámy nebol u Maduniaka. Čo by bol hľadal u
neho?" Položil Maduniakovi ruku na plece, ktorá akoby zaťažila
Maduniakovi; naklonil sa k nemu a riekol mu skoro pošepky: „Maduniaka
oklamali oči. Nevidel ho u seba, ale u mňa."

„Uznáš sám, sused, také okolnosti, všakové," odpovedal Maduniak veľmi
udobrený. Nebol si povedomý, že by ho bol urazil, ale ak ho urazil, bolo
mu ľúto. „Čo sa stalo, už sa neodstane. Zabudnime. Daj ruku."

Dal mu ruku, ale už nevypustil z nej Maduniakovu.

„Mal som ti jej vlastne nedať, kým ma neuznáš za dobrovoľníka, za akého
som sa zverboval na Sychrave. Ale z presvedčenia musíš ma uznať zaňho,
nie z veľkodušnosti. Ja sa i teraz cítim dobrým dobrovoľníkom, hotovým
umrieť za národ kedykoľvek." V Záborovej ruke trhla sa prudko
Maduniakova, ale ju zadržal a pokračoval: „Neuznávam, že som zbehol
vtedy. Neuznávam a neuznám."

Maduniakova ruka sa potrhla tuhšie, možno chcela sa vyslobodiť zo
zajatia pod takými podmienkami, ale Záborove prsty ju zadržali. Bolo v
nich sily; vedeli držať, čo chytili. Drobecký sa nahneval: aká smelosť
hlásať ako istotu, čo odporuje pravde! Bol by ho i zakríkol, ale mu
zišlo na um, že neprišiel liať smolu na oheň, ale vyrovnať rozpor.
Pomyslel i na ženu a deti, na ich držanie pred mocným na Matejovom
hrade. Potom či má právo odsudzovať koho, keď neodsúdil Úložitého?
Príležitosť zasiahnuť do dejov hrdinsky, ako chcel Maduniak, utiekla,
ale sa môže nadariť iná. Úložitý sa schápe i Zábor vstúpi do seba.
Nahradí iným razom, čo pokazil teraz.

„Mal som vnuknutie, bratia, hneď na prvý pohľad, že je to nie
príležitosť, aká by sa pýtala," začal rozprávať Zábor veľmi spokojne,
pozerajúc na nich slobodne, jasným okom. Maduniakovu ruku zasa potrhlo
mocne. „Vidím jasne i teraz, nebola ani zďaleka, ako sa ukazovala.
Svedomie sa sprotivilo dať ju využiť, čo ako skvelá sa ukazovala."

Maduniak vytrhol ruku. Z očú mu sálal oheň, prudko sa dvíhali prsia.

„Vysvetli. Dokáž, povedzme, že je teraz nie deň, ale noc."

„Porovnaniam pokoj!" odhŕňal rukou jeho narážku. „Boli by sme narobili
zle národu, uvaliac veľký hriech na jeho čistú vec."

„Hriech! Vysvetli, vysvetli!" dychčal Maduniak.

„Hriech nevinnej krvi, preliatej bez oprávnenosti, proti zákonu
božiemu!"

Maduniak vyskočil, navreli mu žily na čele. Ruky sa stisli do pästí.

„To hlásaš?" dychčal mu skoro nad samou hlavou. „Pred chvíľou si
povedal, že si ten istý, ako na Sychrave. Nevieš, že si podložil krv,
život? Nepamätáš?"

„Viem, pamätám. Ale tam sme hovorili, brat, o svojej krvi zodpovednej.
Tej prislúcha tiecť, hoci do ostatnej kvapky, za vec, ale tu je reč o
nevinnej krvi ľudu. Veru nevinnej. Uznaj, že je nie zodpovedná, lebo
nemá v sebe živého povedomia o národe, o jeho právach a snahách, o jeho
minulosti a budúcnosti, o jeho prastarých i cele nových hriechoch, o
hriešnom zabudnutí na seba samého, o tupom hlivení cez storočia, o jeho
veľkej ochote položiť si cudzie jarmo, i neveľkej ochote odriecť sa
domáceho pohodlia kvôli práci okolo ,pospolitej' veci. Z toho ťažkého
povedomia, ako olovo, nebolo zrnka, ani potuchy v krvi ľudu, ktorý sa
díval na nás. Myslíš, sused, že sa ho dotkla len raz starosť o národ, o
jeho veľké biedy, o jeho storaké, tisícoraké potreby a nadovšetko o
poslanie, ktoré chce vyplniť v budúcnosti? Preliať, bratia, tú krv za
živú vec národa bola by len mláka krvi, ktorá nehojí rany, ale ich
jatrí." Zábor si vydýchol zhlboka, vypol neširoké prsia a vyhlásil:
„Národ môže vykúpiť len krv, preliata dobrovoľne, s ochotou, z čistého
presvedčenia; nie krv, preliata v náhodilej pračke, a čo by bola tiekla
riekou väčšou, ako v tej bitke, čo stála za Štefana kráľa.^6^[^84] Takú
krv ja nemám, bratia, za obeť príjemnú Bohu, ale za nový hriech.
Necítite, že jedna a druhá krv nie je tá istá minca?"

Kde by necítili rozdielu medzi jednou a druhou krvou? Rozdiel je zrejmý,
ako medzi srvátkou a živou, horúcou krvou. Ale Maduniak mal iný náhľad.
Vyslovil ho tiež jasne:

„Sloboda sa rodí z krvi, sused, či vinnej, alebo nevinnej. Toľko viem,
toho sa držím."

Zábor veľmi krútil hlavou, jeho tvár bola ustaraná.

„Sloboda, zrodená z tých pomiešaných mlák, sused, tiež je pomiešaná
všakovak, nie z celiny: má viacerakú tvár, každej strane ju ukazuje inú.
I z veľkej revolúcie^7^[^85] vyšla taká sloboda. Naša z meruôsmeho ju
ukazuje tiež --- vidíme sami --- inú Maďarovi, inú Slovákovi, lebo ju
neumiesili z povedomej krvi, ale z nevinnej, nepovedomých, zavedených
más. Načo by bola nášmu národu miešaná sloboda? Či by ozdobila i tými
mlákami nevinnej krvi, ako sa patrí, prvé stránky našej histórie? Zľakol
som sa, sused, že zalejeme ich nečistou machuľou, preto som ťa prosil:
,Nerob, narobíme zle!'"

„Vysvetli lepšie, ukáž vec, ako je. Netúlaj sa vo všeobecnostiach,"
napomenul ho Maduniak.

Hnev mu vykypel, rozhorčenie ochladlo. Chcel by porozumieť, uvážiť.

Zábor sa tiež stíšil, vidiac na Maduniakovi, že nemáta v ňom mrzké
podozrenie z chabosti. Keď ho vyhodil z mysli, bude súdiť voľnejšie a
rozsudzovať.

„Keď som zazrel náš ľud, pozdvihlo ma, že nám ho Boh poslal, aby sme
pamätali, za čo trpíme. Ale ho poslal pre inú, väčšiu vec; aby videl
naše utrpenie a naučil sa tušiť, ak nie zoznať, za čo treba pracovať a
trpieť. Tam ti bola roľa dedičná, preorávalo ju naše utrpenie, aby naša
obeť alebo i krv nasiala do nej zárodky povedomia, kde by klíčili a
vzišli v sľubnú siatinu. Boh ho poslal odniesť si podvedomie domov a
rozosiať ho všade, nie biť sa za nás. Mať ten ľud sprvoti živé
povedomie, čo sa tam robí, nebol by čakal na tvoj mocný hlas. Bol by
priskočil sám. Dobre som rozoznal, že je to nie ľud s povedomou krvou.
Vidieť ho ja v hotovosti povedomia, bol by jasal proti nemu: ,Poď, bráň
nás, lebo v nás brániš seba.' Ale som mu nevidel v ruke valašky a
osekanca."

Maduniak pozeral naň s poľutovaním.

„Ak sa oprieme len na povedomých, koľko nás bude?"

„Málo, ale z mála môže byť mnoho, ak Boh dá požehnanie. Teraz sú
požehnané časy pre našu prácu. Povedomie sa seje, kde nebolo nikde
slýchať o ňom. Naše Sbory ho rozniesli po slovenskej zemi, i do
odľahlých kútov. Útisk a krivda, naša strádoba zanesie ho i do
ľudnatých, mocných dedín okolo hrdinskej Poľany."

Zábor sa oduševnil. Viera v zdar práce ho rozohrievala. Ale Maduniak
pokrúcal hlavou. Jeho oči videli hmlu, neistotu, málo tej siatiny, veľmi
málo.

„Uznám, povedomie bude zárod pravdy a krásy, ale nemysli, že pravda a
krása porastie na šírych poliach ako pohánka. Bude ti to vždy len
kvietok záhradočiek, i tam ho pokrývaj na noc, aby ho neobaril mráz. Súc
jej málo, málo, vykrváca prvej, než by premohla veľkú presilu zla a
mrzkosti. Prečo by dobrote a kráse nepomohli v nerovnom boji postranní a
nahodilí? Ich je mnoho, nájdeš ich všade. Nech pomôžu! I tí na rínku
boli len takí, videl som i ja, ale by im bol trafil na žilu. Medzi nami
bolo dosť kňazov, našich i vašich. Dať im znať, kto sme, neboli by
skočili?"

„Nie, brat, nebolo by dobre chytať sa tej rukoväti. Náboženstvo rozsieva
lásku, nedelí kráľovstvá a víťazstvá v našich nížinách."

Maduniak sa odvolal, že Kossuth sa chytal neprestajne tej rukoväti,
neraz pohýbal ozorný stroj proti Slovákom. Prečo sa jej nechytiť, keď
bola naporúdzi? Náhodilí a postranní urobili by to isté, čo povedomí;
iste nie z presvedčenia, ale zo slepého popudu. Iní tak stavajú svoje
stavby. Nevyberajú, z čoho.

„My máme kameň, dobrý a mocný, náš ľud," riekol Zábor. „Nemáme prečo
priberať pomocných. Spájame kamene dobrou maltou povedomia, a stavba
bude pevná. Keď bol Hurban v Badišove, pol dediny by sa bolo zverbovalo:
niektorí vraveli, že treba vziať všetkých a postaviť do radov: pri
dobrom sa, vraj, napraví i plané. Ja som sa sprotivil, vediac, že sa od
nesúceho nakazí i dobré. Nepovedomých som nedal vziať. Miesto
šesťdesiatich išlo pätnásť, ale tí sú i dodnes v radoch a ostanú až do
konca. Na chlapoch po rínku som hneď videl, že nemajú valašiek a
osekancov. Keď som ti to povedal, zakríkol si ma, že majú lievče a
rázvory. Vtedy sme sa nedorozumeli a pozdejšie sa už nezhovárali o veci.
Teraz teda poviem, čo som vtedy nemohol povedať."

Zastal si pred Maduniaka. Bol i nižší, plecia mu trčali dosť ostro, ale
v chudorľavej tvári vyrážala sa sila.

„Chcel som ti povedať: Nie sú pripravení. Lievče a rázvory, kosy a
motyky je všetko len náhodilé zbrojstvo, komukoľvek do ruky: ale
Detvanovi a Hrochoťanovi patrí do ruky valaška a osekanec, inými
slovami: živé povedomie, že sú naši a my ich. Dubec potrebuje osem
rokov, aby stvrdol na osekanec. Každý rok robia doňho záseky, ktoré
zalieva a hojí zdravá miazga, robiac z nich hrčavú tvrdinu. Tak i do
svedomia musí život pozatínať nejeden raz, aby sa prebudilo a stvrdlo na
pevné odhodlanie."

„Dlhá robota, sused," riekol Maduniak, i dupol nohou. „Nieto kedy čakať
na osekance a valašky. Ber, čo príde, hádž do furmy. Máš kedy preberať
každé zrnko? Nie sme v Badišove, ale v kraji, kde niet z čoho vyberať.
Pri vedomých ber i nepovedomých, postranných, náhodilých, ba i lakomých
a ziskovných. To všetko dovedna ti je národ, tak, ako je, ako ho vidíš
pod týmto naším slnkom."

„Nepatrí dovedna, lebo sa rozsype na mrvu, len rozober furmu a sním
obruče. Štrk ostane štrkom, ak ho nemá čo zliať dovedna. Živé povedomie
robí z hŕby štrku ladný, mocný celok. Lepiť dovedna bez povedomia je
klamlivá robota, robia ju národy pachtivé, náhlivého vzrastu; do
rozsýpajúcej sa hŕby lejú klia a umelé lepivá, najviac z rozpustenej
ctibažnosti, lakomosti a pôžitkárstva. Lepivo drží dovedna, kým ho lejú.
Nikdy ho nieto dosť, nikdy! Myslíš, je práca ľahšia a lacnejšia zháňať
také lepivá, čo chce nenásytná hŕba? Ja radšej sa poobzerám, či by sa
nenašlo povedomia nadostač liať ho do sypkej, rozpadajúcej sa hŕby,
urobiac z nej kus brala."

Maduniak myslel, že by bolo treba dobré obruče, dúhy, povrazy, prúty,
aby sa držala furma dovedna, kým by sa pri tom lepive nemohlo začať liať
do nej povedomia, čim viac, tým lepšie.

„Mne je predsa len ľúto, že som nezavolal chlapov z dedín, čo priam s
lievčmi a rázvorami. Ale tebe nedávam vinu. Nie si chabý, len veľmi
prieberčivý. Chcel by si dokonalosť; ale nezabudni, že dokonalosť
nepredávajú na rífy. Daj ruku!"

Dali si ruku, i usmiali sa udobrení, ale hoci sa držali za ruku,
nesúhlasili. Stáli proti sebe ako dvaja stavitelia: jeden by chcel veľkú
stavbu, lebo je veľmi mocný, cíti silu v sebe držať ju v kôpke; druhý,
chcel by ju hoci menšiu, ale pevnú, lebo je opatrný.

Zábor sa nezdržal, aby mu nedal výstrahu.

„Robota ti pôjde na hŕbu, sused, čo si aký mocný, bez dobrej malty."

Drobecký bol obozretný kupec, vypočítavý gazda. Začal hútať, odkiaľ
vezme chudobný národ zlata a hodností, koľko bude treba, keby prišlo
odmeňovať priveľkú hŕbu postranných a nájomných, čo priskočia pomáhať v
pračke s lievčmi a rázvorami. Tu neodpustia najmenšej veci; pribehnú s
nadstrčenou dlaňou naskutku po odmenu. A tej im nikdy nebude dosť. Ak by
ich chcel držať v hŕbe, národ by musel robiť na nich do úmoru, a predsa
by sotva zasýtil ich večný hlad.

„Málo nás je, veľmi málo," riekol, pristúpiac k nim, „ale sa neobzerajme
na postranných a nájomných. Nemáme z čoho na nich nakladať. A potom ani
nevieme, koľko uvládzu tie lievče a rázvory. Ja myslím, neostáva iné,
tým, čo sme tu, ako robiť každý za štyroch a priskočiť, kde ožihá
najväčšmi. Vy ste už na postati, pod samou šibenicou. Vaše slovo a
strádoba prisporí národu povedomých, dobrovoľných robotníkov, nie za
zlato. My čo sme ešte nie v smradľavých dierach, musíme ísť do poľa so
starým švihrovským dedičstvom. Len by omladlo na slnci slovenskej
pravdy."

Ukázal sa znova hajdúch Gregor, pozrieť, či tá jednačka nebude už
hotová. Zastal pri dverách, pozerajúc na skupinu už nie na sediskách,
ale na nohách. Na tvári im hneď poznal, že sa pojednali. Musela spustiť
ktorási strana, ale nepoznať, ktorá. Možno spustili obe po troche, aby
sa zišli v pol ceste. Aký bude oldomáš? Drobecký mu kývol hlavou, že je
už hotový. Obrátil sa ešte k väzňom.

„Ako stojí naše gazdovstvo dnes, myslím, bola by chyba obrobiť ho odrazu
až po ostatnú medzu, keď nieto nákladkov na to. Koľko skvelých obchodov
vyšlo navnivoč pre veľkú netrpezlivosť a veľké nároky, ktoré sa nesú za
veľkým, veľkým. Nám sa to azda nestane. O dedovizeň sa pôjdeme jednať,
ktorí máme pri sebe hodnotu za ňu. Ak komu chybí niečo, alebo veľa, bude
sa jednať o záhon alebo kus pašienku. Kto vydal všetko, čo má, nech
nepodkladá hlavu pod záloh. Dobrá hlava sa zíde i napotom obrábať
dedičnú roľu. Nenarastie druhá, ako na kapuste. Čo poviete na to?"
obrátil sa ku Gregorovi. „Azda sa tiež rozumiete trochu do
kúpy-predaja."

„Budú mať pravdu," prisvedčil hajdúch Gregor. „Kto nenesie v opasku,
koľko treba, nech sa nepodberá na moc."

„Tak je! Len neopúšťať i to málo, čo máš," dodal Drobecký. Podal väzňom
ruku a stisol ju tuho. „Dedovizeň azda nevyjde na skazu."

# 10

Elek báči oznámil im konečne, že je koláč upečený a dopečený. Pobrali sa
veselo k nemu.

„Dosť som sa natrápil, deti, ale sa podarilo. Na úrade sa odbavilo
všetko, teraz len dozerať, aby sa spisy prepísali. To už nepotrvá toľko:
prepisy odhajduchujeme, pisárov budeme poháňať."

Drobeckému bolo náhlo vrátiť sa domov. Keď položil na spis podpis so
všetkými ciframi, vytiahol niekoľko košútoviek, skoro zo samého dna
bývalej hotovosti, aby bolo súceho biča popoháňať pisárov.

Elek báči zastrčil šuchotavé bankovky. Má ich zbieročku. Zachmúril sa.
Bol by poslal s nimi gazdinú do Šiah alebo Miškovca kúpiť niečo, ale ju
treba vypraviť do Sliača, lebo sa jej chytila kúpeľná choroba. Dokedy
vystačí hŕbočka? Zohreje sa gazdiná v Sliači nadlho? Zachmúril sa ešte
väčšmi.

„Ach, deti, časy, hoci sme v máji, idú ako v apríli. Len nedávno sme
oslavovali dobytie Budína, a už nás zašla mrcha novina." Pozreli naň v
napätí. Hutyánszkemu sa naježili červené fúzy, oči sa otvorili naširoko.
„Dosiaľ sa šuškalo po kútoch, tutlalo, ale čo je z toho? Čo je, nedá sa
zatajiť. Milú vlasť čakajú nové skúšky, hádam ťažšie od predošlých.
Vybili sme Nemca, ale teraz ide Rus^1^[^86] na nás. Ešte dnes vylepia
veľké ohlasy na stoličnom dome. Vláda oznamuje občianstvu, že treba
zobrať všetky sily. Vláda sa postarala o všetko, teraz čaká od stolíc a
miest i od dedín, že sa zdvihnú valom urobiť vlasteneckú povinnosť. V
tých okolnostiach sme trochu v neistote." Elek báči sa poškrabal pri
samej plešinke. „Veru v neistote." Nedalo sa predvídať, či sa gazdiná
zohreje v Sliači, keď Rusi vtrhnú do krajiny.

Hutyánszky udrel päsťou na stôl. Vystrúhal napochytre cifrovanú kliatbu,
ktorej hlavný uzlík bolo mrzké slovo ,Muszka'.^2^[^87] Položil dlaň na
hlavu, oslepený brieždením, z ktorého vyletelo veľmi veľké svetlo, sťaby
ho bol vystrelil. V ňom videl jasne, prečo povedú väzňov z Bystrice.
Hotujú sa teda odpratať sa pred Rusom. I on sa bude musieť pratať. Ak sa
vyprace, sotva bude treba zahládzať fúzy. Schytila ho taká bolesť, že by
bol zareval.

Pred domom sa rozišli. Hutyánszky šiel von z mesta, na lúky i na veľké
hrable na Hrone. Hľadel zobrať myšlienky do hŕbky, ale dosť skoro
zbadal, že všetky kotvia tam za bránou. Pobral sa i on za nimi.

Drobecký zvedel naostatok, čo bolo to ustarostené, čo ležalo v oku
vlastencov, keď pozreli jeden na druhého.

Pred večerom už čítal veľký ohlas po stenách. Ľudia sa stanôvali pred
ním, čítali vzrušení mocné, útešné slová. Vlasť je zas v nebezpečí. Ako
sa sprostila prvého, bezprostredného, sprostí sa i tohto, lebo Boh ju
vezme pod ochranu, vytrhne ju veľká chrabrosť občanov. Čakajú na nich
nové obete. Stolice pripravia gardy napadnúť nepriateľa, dajú vlasti
vojakov a iných prostriedkov na obranu. V kostoloch budú modlitby,
ustanovili i pôsty.

Elek báči sa pousiloval. Na druhý deň popoludní oddal Drobeckému spisy.
Drobecký ich poprezeral, či sú v poriadku. Bol skutočným, uznaným
majiteľom majera v Rudľovej. Sprostil sa košútok, že mu ledva ostalo, čo
vystačí na spiatočnú cestu. Žene Záborovej dal znať, že zajtra ráno sa
pohnú z Bystrice.

Zarazilo ho, že od ostatného razu sa už nezišiel s Hutyánszkym. Nazrel
viac ráz k nemu v ten deň, ale ho nezastihol doma. Neustanovil sa ani
odobrať spisy, ako by sa bolo patrilo. Elek báči ho ospravedlnil:

„Gabriš je veľmi rozžialený nad novým nebezpečím vlasti. Ten šuhaj ľúbi
ozaj svoju matku-vlasť! Poznať na ňom, ako si berie k srdcu jej ťažký
osud."

Pred samým večerom išiel ešte raz za bránu; ostatný, už či nájde
Hutyánszkeho, alebo nenájde. Chcel by sa predsa odobrať od neho.
Nesmelo, ako vždy, zaklopal z piatich dverí na tie, ktoré vedú z pitvora
do izby. Ozvalo sa dosť neochotne: „Voľno!"

Hutyánszky, ako sa inokedy netýkal zeme, tak teraz bol temer prilepený k
nej, sediac rozvalený na stoličke. Nohy mu siahali čajsi k protivnej
stene. Podoprel hlavu do dlane, pozeral ľahostajne, alebo skôr mrzute na
hosťa.

Drobecký pristúpil k nemu živo, začal sa ho spytovať to i to, trochu
znepokojený, aká to premena s ním.

Hutyánszky sa rozkýval naveľa.

„Čo je zo všetkého naostatok? Všetko dovedna, veria, nestojí fajku
tabaku."

„A najšťastnejší deň života?" Len-len že nevypustil z úst, vidiac toľký
rozvrat, až skoro zúfanie. Ale mu ho bolo ľúto, povedal mu radšej: „Ach,
čo!" A zašermoval rukou vzdorovite. „Nedajme sa hneď takto akejkoľvek
pletke."

„Ani sa nedáme. Život váľa barany, ako parobci na lúke. Nech si tam má!"
Vzdychlo sa mu až z najtemnejších hlbín kdesi. Pritiahol nohy k
stoličke, i sadol rovnejšie. Prizrel sa Drobeckému. „Predstavený bohuje
a dupká, dupol som i ja. Arminko by chcel byť," usmial sa zlostne, až mu
šklblo v tvári, „akýsi Napoleonko.^3^[^88] Nech si ho hrá --- na dobrý
úžitok!" Vypol prsia, oko mu ožilo iskrou zlosti. „Ja som na svojich
nohách. Budem hrať Hutyánszkeho!" Udrel sa v prsia, až zdudnelo.
Drobecký už vedel od prvej chvíle, že Hutyánszky sa neráči s Görgeym.
Bol taký blázon v isté časy myslieť si, že sa s ním rozkmotril pre
väzňov, ale sám Hutyánszky mu nalial čistého vína, keď sa osvedčil, že
pre väzňov jeho nebolí hlavička. Rozkmotrili sa pre niečo iného, najskôr
pre nejakú pletku. Hutyánszky dosiaľ trpel, lebo musel, vrtochy
Görgeyho, ale groše mu dodali iste sebavedomia, keď zašuchotali vo
vrecku. Peniaze stavajú na nohy i naučených slúchať, nieto pánikov,
naučených mať všetko na vôľu. Bystrica v malom je, čo bol Debrecín a
teraz Pešť; niet súhlasu medzi vedúcimi. Každý chce rozkazovať a málokto
slúchať.

Keby bol Hutyánszky videl, že je Drobecký zaujatý trochu väčšmi za
vlasť, bol by sa mu zveril, že jarmo Görgeyho sa mu zohavilo najväčšmi
pre väzňov. Ale videl už dávno, že je zaujatý priveľmi za nich --- chcel
ísť až pred jeho vysokosť! --- zato sa mu ťažilo odkrývať svoje rany.
Zlosť by bola vybúšila už dávno z neho, nech ju nekrotí niečo, pred čím
odpadajú i väčšie hnevy; tak kopnejú veľké snehy, keď na ne pripečie
slnce. Neprestajný mrauk Zebulonka ho učankával. Pristal by bol vďačne
ostať, ako dosiaľ, hoci i pri desiatich Arminkoch, až do skonania sveta.
Keď sa ukázalo, že musí odísť z Bystrice, nemohol sa ďalej prevládať:
oznámil predstavenému, že nepôjde s ním, lebo má iné, dôležité zámery.

Drobecký sa nedozvedel o tých veciach nič bližšieho. Ostatne ani nestál
o ne. Aby nesedel čušiac, začal mu rozprávať, ako naozaj počuť, že Rusi
začali prvé pohyby. V meste sa o inom ani nehovorí. Des ide na ľudí.

„To verím!" pohadzoval Hutyánszky hlavou, ani keby sa tešil z toho.
„Mysleli si, že si budú oddychovať na vavrínoch, chvastať sa
víťazstvami, hoci ich nepripadlo na nich mnoho. Ja som sám svoj. Vymohol
som si slobodu. Pozhováral som sa trochu s Arminkom. Vedia, čo vychytil
na mňa?" Päste stisol, ľahostajné oči zasvietili. „Že som sa vraj
naľakal Rusa. Ukážem mu, kto sa bojí Rusa!" Zodvihol päsť a hrozil tam
komusi v kúte. „Vybral som si z ľudí čo súcejších chlapov. Pôjdeme."

Drobecký sa znepokojil. Čo berie pred seba rozpálený vodca gárd? Nie mu
je ešte dosť hry na vojaka?

„Azda sa uvidíme po tieto dni!" riekol živo, skoro veselo. Myseľ, že ide
na Moskáľa, ho rozjarila. „Počúvam, z ich strany má vtrhnúť."

„Teda idú naň!" Nemohol pritajiť v hlase údiv, ale ani zazlenie. Chystá
sa na Rusa on, ktorý neovoňal dosiaľ prachu; túlal sa po kraji s
gardami, šarapatil, rozhadzoval sa, robil oslavy. „Čo nepovedia!" krútil
veľmi starostlive hlavou, temer si ju vykrútil.

„Ako ma tu vidia! Nahľadí sa Arminko, kto sa bojí, kto nie." Zdvihol
zasa päsť a hrozil tam komusi v povetrí. I očima zazeral mrzko. Ľahko,
že sa i Rus naľaká, ak pozrie takto naňho.

„S akým vojskom pôjdu?"

„S gardami."

Drobecký zdvihol obe ruky dohora.

„Preboha! Čo urobia Rusovi so svojimi gardami? Môže byť pravda, čo
vychytili naň: že je nevzdelaný, je lojové sviečky, ale i to vieme, keď
sa s ním meral Napoleon Veľký, neukázal sa veľmi, veľmi veľkým pri
ňom."^4^[^89]

„Ale som ja Napoleon?" mykol plecom pohrdlive. „Zberám sa vari na
Smolensk alebo Moskvu? Ostanem vo svojom kraji, kde i malý môžem byť
veľkým."

Drobecký si ho prezeral s úctou. Je chlap ako hora, prečo by sa nemohol
merať s Rusom? Ak sa mu ho podarí zahnať za hranice? Ide naň s gardami:
či Francúzi s otrhanými gardami nenabili povestné fridericiánske
voje?^5^[^90]

Hutyánszky spozoroval, že ho hosť obdivuje, začalo mu srdce rásť.

„Viem, čo si myslia!" okríkol ho, vystrúc sa pred ním, že ho prevýšil o
dobrej pol hlavy. Trochu posmešne pozeral naň z tej vysokosti. „Viem
dobre, čo je Rus. Je mocný ako medveď. Koho začapí labou, má dosť. Ale
kto je blázon podbehnúť mu pod labu? Schovám sa za dobré ploty. Strážny
pes môže priskočiť zboku, odzadku a uhryznúť znenazdania zbojníka, keď
sa vlámal do dvora. Gardy môžu byť dobrý strážny pes kraja. Budeme
dojedať, kaziť cesty, zajímať vozy so strelivom a strovou, podpaľovať
sklady, zabíjať stráže. Celá krajina sa zdvihne; ukáže mu, čo znamená
vtrhnúť do cudzej krajiny. Pôjdem i ja!"

Drobecký uznal, že veru medveď bude sa mať čo oháňať. Môže sa mu
Hutyánszky, môže nanosiť do kožucha, ako svedčí. Len by všetko tak bolo,
ako si maľuje! Nepreceňuje svoje gardy? Veď sa nevyznačili dosiaľ nikde,
ani pred Hurbanom. Kde videli remene riadneho vojska, najradšej ani
nevystupovali. A kto vie? Možno naberú iného ducha do seba pred
Moskáľom.

„A potom," hodil hlavou, pozerajúc veľmi chmúrne, „treba ísť. Nadstavíme
prsia!" Pristúpil k nemu a buchol si na prsia. „Musím tak, či tak. Taká
je hodina." Tu hrubý hlas akoby sa bol zvlnil. „Bystrica sa mi
sprotivila, i všetko, čo je v nej. Všetko! Dotiaľ mi je slávna
Bystrica!" Ukázal prstom na hrdlo.

Drobecký si začal myslieť, či je nie hádam opitý jeho spoločník, že sa
drží tak neobyčajne. Oči mu chodili nepokojne po izbe, v nich boli
nezdravé plamene, ba i zaškrípal zubmi.

„Vari zas väzňov viesť, pozerať, na čo som pozeral!" odvrával sám sebe
trhane na akési mysle, ktoré naň doliehali skadiaľsi.

Drobeckého trhlo, keď počul spomenúť väzňov. Výkrik z tých úst ho
prejal, tušil v ňom hlas prebúdzajúceho sa svedomia. Vidno, búri sa,
hoci neprebudené celkom, nad tým, čo sa dialo na rínku. Zato je chudák i
zronený i zas rozdráždený? Začal uvažovať, či by nebolo na čase povedať
mu v túto neobyčajnú chvíľu slovo, ktoré sa pýta. I tak sa musí to slovo
ozvať medzi nimi; prečo ho nevysloviť, keď je na jazyku?

„Keď je už tak, Hutyánszky, prečo sa nepridajú k nám? Poďme spolu
preliať krv, ale za spravodlivú vec."

„Či vari nejdem za spravodlivú?"

„Nie!" krútil Drobecký hlavou. „Tam sa s pravdou nesnímu. Nedrží sa v
tých poliach, kde idú. Pravda si nedvorí na slobode. Vidia sami, ako je
skutá v okovách. Cit ich potíska rovno k nej, prečo ho neslúchnu? Idú s
nami na nepriateľov pravdy, na zhubcov."

Hutyánszky počúval veľmi bedlive i chodil očami po ňom, akoby ho videl
po prvý raz a chcel si ho vštepiť do pamäti. Slovo, ktoré sa pýtalo,
padlo, ale u Hutyánszkeho bol neporiadok v komore; potrvalo dosť dlho,
kým ho zodvihol a prizrel sa mu poriadne. Urazilo veľmi jeho krasocit.
Nevidel pravdy nikdy tak zblízka, aby sa mu boli zjavili všetky jej
hrany a veľmi pichľavé osti. Zdúpnel nad smelosťou a či neslušnosťou
chcieť mu vstrčiť takú pichľavú, urážlivú vec do bočného vrecka, kde je
srdce.

„Ale mne takto --- mne?" udrel sa v prsia, i dupol nohou. „Čo sa
opovažujú!" Podoprel päste o bedrá a nadŕdal sa pred ním. I smial sa,
ale nie od pľúc. Nebol ten smiech ani zdravý, ani veselý. Vytláčal ho
nasilu zo seba, premiešaný s jedom. „Načo sme spadli --- načo sme
spadli!"

Zasipel od bôľu, búchal sa päsťou do hlavy. Chyby a nezdary vlasteneckej
strany posmeľujú odbojníkov vyhadzovať zradnú sieť a loviť v mútnom.

Drobecký mykol plecom, odvrátil sa od neho a začal pozerať do dvoríka, z
ktorého sa vkrádala vôňa orgovánu. Nadával si do chumajov, babrákov.
Zmýliť sa natoľko vo výpočtoch! Chcieť prerobiť zhavraneného v úprimného
Slováka! Nevedieť, že odrodilec postrečkuje kade-tade, kým len nezaryje
nosom niekde do zeme. Keď vyhodí ostatný turák, vtedy už skôr! Budú
visieť handry z neho, prikmotrí sa k Slovákom a dá sa od nich opatriť
ako nebohý Simonides.^6^[^91] Kde sa tmolí dnes, tam vydrží len v
strečku, nemajúc ani chvíľky slobodnej zamyslieť sa trochu, kam ho
zavedie ten divý tanec.

„Ako prišli na to, prosím ponížene, núkať ma svojím hrubým tovarom?"
Hutyánszky sa začal tisnúť akosi veľmi hrozive pred neho. Už i dýchal
naň, zavievajúc ho zápachom borovičky. „Chcel by vedieť, povedia mi,
prosím ponížene, načo je mne ich najlepší tovar?"

Drobecký sa urazil. Čo sa má tisnúť pred neho, presiaknutý borovičkou?
Začal ho i on merať od rozpálenej hlavy do päty. Vari sa ho bojí?

„Odpustia, pán urodzený, že som sa pomýlil. Mal som sa držať múdrej
Jenovéfy Bradúľky."

„Čo majú mne podstrkovať akési Jenovéfy? Vari chcú fačkovať so mnou, pán
sklepník?"

„Čo preto, že držím sklep?" Postavil sa mu i on. „Nehanbím sa byť
poriadnym kupcom, hoci som urodzený, ako ktokoľvek. Mohol som sa ovešať,
keby bol chcel, mašľami a šujtášmi. Ale načo by mi bola, prosím
ponížene, takáto kystka na sáre? Ja sa zaobídem, i keď sa mi tam
necelembá ako brmbolec."

Bol hodne nižší od Hutyánszkeho, ale sa mu staval, i oči mu iskrili.
Dopaľovalo ho, ako sa mohol zmýliť natoľko, že sa ho úfal získať dobrej
veci. Vysmeje ho ako papľuha, červený diabol. A má pravdu. Načo spustil
z umu veľmi múdre porekadlo: nebude zo psa slanina! Keď si už raz zadal,
aspoň sa bude držať. Hutyánszky ho chcel zahrúžiť svojou urastenosťou,
ale on necofol pred ním ani o vlas, skôr sa mu tisol pod samý nos.

„Veru tak, pán urodzený. Ja pán, ty pán..."

Hutyánszky sa cofol od neho, ruky vo vreckách; začal pozerať po zemi,
akoby hľadal ihlu.

Drobecký vyrozumel, že hľadá jeho, majúc ho za takú nepatrnosť, ktorá sa
môže stratiť. Očervenel ako rak.

„Tu som pred nimi, pred najväčším človekom v Bystrici --- na vzrast. Do
vzrastu udrelo všetko, kde čo bolo, tuto i tuto," ukázal na hlavu i na
srdce. „A ja tu malý pred nimi, ako králik, lebo som sa nedržal múdrej
Jenovéfy Bradúľky."

Hutyánszky vyrozumel dobre, že sa mu posmieva pre veľkú postavu a malý
rozum. To ho rozpálilo, ale ešte väčšmi, že mu pchá pod nos akúsi
Jenovéfu Bradúľku. V nej tušil veľmi zaoblenú, krvavú urážku.

„Čo mi spomínajú akési bosorky? Ale mne?" Stisol päste, začal ho strcať
bruchom.

„Jenovéfa Bradúľka je vdova po Bradúľovi, hájnikovi zo Zelenej Osady,"
vysvetlil mu, ustúpiac na krok od neho. „Živí sa čipkárstvom statočne. I
ja som kupoval od nej čipky a posielal do Pešti ako ,honi ipar'.^7^[^92]
Keď mala mnoho roboty, lebo maďarské čipky zo Zelenej Osady mali veľký
odbyt u ich dám, vyberala si dievky do učenia. Najprv ich skusovala, či
majú trpezlivosť alebo nie. Klbká s priadzou boli na hŕbe, do každého
zamotala čo-to. Do niektorého i toliar alebo dvadsiatnik, ale najviac
len turák, alebo gombičku bez uška, neraz i pol škrupiny z orecha. A
potom sa už spýtala dievky: ,Našla si heslo, Mara?' Ak povedala, že veru
nie, ani jej už nedala viac priadze. ,Prichodí robiť, Mara, do tých
čias,' naúčala ju, ,kým sa neukáže heslo'. To, čo bolo v klbku. Nemala
pravdu? Povedia sami! Načo by jej bola robotnica, ktorá nemôže vytrvať
až po heslo? Čo povedia?" Otrčil proti nemu prst, skoro ho bádal v
prsiská. Smial sa, až mu blýskali zuby spod čiernych fúzov.

„Čo mi spomínajú taľafatky? Rozprávajú rozprávky o klbkách starým babám,
nie mne."

„Naozaj, pán urodzený?" zasmial sa mu zasa do tváre. „Tá rozprávočka je
zložená takým ako oni, nie štrbavým babám. Oni sa obhadzujú okolo
klbiek, obskakujú, krútia sa, usilujú všakovak, ale nevidím, že by boli
prišli v niektorej veci po heslo. Pochytia jedno klbko, počnú ho
odmotávať, ale sa znepáči robota, hodia ho do kúta. O dva dni pochytia
druhé, začnú ho odmotávať --- hm, páči sa, ale sa začne trochu chlpiť,
hodia ho do kúta. O deň-dva pochytia iné klbko, počnú ho odmotávať. Ale
zrapoce straka na kole, zahodia klbko a hybaj naháňať straky. Keď sa
chytili iného, robota sa ukazuje aká-taká. Priadza sa páči, ale robota
omrzela. Tu hajdúch zabubnuje na ulici: ,Talpra magyar'. Hodia i to
klbko do kúta. Tak vidia, robili dosť, motali, snovali, ale dodnes
neprišli na heslo. Čo dosiaľ robili, bolo samé habkanie a polovičatosť.
Rozumejú už, čo im odkazuje Jenovéfa Bradúľka?"

Hutyánszky si vybral dosiaľ len toľko, že sa mu posmieva, lebo sa v
ničom nepreukázal.

„Čo nedajú raz na lopate celú tú múdrosť!" skríkol naň.

„Nedbám!" pohol Drobecký plecom. „Dávajú pilný pozor!" Drobecký mu dal
prstom ako výstrahu. Hutyánszky si ju pripustil k srdcu. Počúval pilne,
až mihalnice lupkali na zmútených očiach. „Vybrali sa i oni, horniacky
zeman, keď počuli ,Talpra magyar', rovno za Kossuthom. Išlo sa dobre,
kým neprišli k jednému bralu. Bolo krížom cesty, nedalo sa obkerovať. Na
ňom mohli čítať: ,Jeden Boh, jedna vlasť, jeden zákon, jeden národ,
jedna reč!' Či nebolo mrzké to bralo, kĺzavé? Nebolo sa čoho chytiť
nechtami, kolená sa kĺzali, dokrvavili. Či nie? Odvili azda to klbko?
Nie --- odhodili ho. Dali sa inou úbočou, kadiaľ sa ide na Slovákov,
lebo vraj oni vyhladili tú skalu mrcha jazykmi a naslinili jedovatou
slinou. Teda sa dali do nich, aby ju nemal kto vyhládzať. Začali šliapať
pravdu i hyzdiť právo, ale prišli k bahnu. Bola v ňom veľmi smradľavá
hnojovka, samá surovosť, podlosť, pomiešaná s krivdou. Hnusilo sa vojsť
do smradu, zababrať čižmy a dolomán. Zahodili i to klbko. A škoda! V ňom
by sa bol iste našiel ligotavý toliar pravdy. Ale čo, keď sa klbko
vonkoncom nepáči, nie ho ľahko odvíjať. Stredné a vysoké školy,
peštianske noviny, heslá marcovej mládeže a najmä Kossuth chlpia
priveľmi nitku, zahrdúšajú priadzu. Tak išlo i to klbko do kúta i s
heslom. Našťastie hajdúch bubnuje na ulici: ,Rusi idú!' Chvalabohu, núka
sa nové klbko! Chytajú ho oboma rukami, varujú ho ako veľmi veľkú vec.
Dokedy sa s ním zabavia, pán Hutyánszky?"

Zamrzelo ho, i zahanbil sa. Naodhadzoval dosiaľ hodne klbiek. Nešiel až
do prostriedku, do srdca pozrieť, čo je v nich. Ale načo by mu bolo
heslo? Kde by ho zaviedlo? Je azda také pekné bystrické väzenie, alebo
to, ktorému kúty ešte nikdy nevyhrnuli? Také hesielko nevábi.

„Môj brat Edmund je iný. Pochytil klbko, hoci priadza je hľuzavá,
odmotáva, snuje. Nepohodí ho on! Príde i na hesielko dnes-zajtra, peknú
prázdnu škrupinku. Zvie aspoň, koľko váži z koláča diera."

Zasmial sa zas, oči mu iskrili, škodoradosťou sa škerila jeho tvár.

„Vedia, čo im prorokuje múdra Jenovéfa Bradúľka zo Zelenej Osady?"
Hutyánszky stál proti nemu, akoby ho chcel pojesť očami; nemal sa kedy
spýtať, čo mu kto prorokuje. Drobecký mu teda riekol bez pýtania, že mu
Jenovéfa odkazuje, že on, hoci vyučený, bude celý život pliesť, šemotiť,
chlpiť nite, ale neutká nič, iba ak by nejaký fáborček, alebo klkový
motúz. „Nevyjde, vraj, z ich ruky nikdy utešená maďarská čipka, nad
ktorou, sa úfali, bude híkať všetko stvorenstvo. Kto chce robiť, pán
urodzený, čipky na div, nesmie, vraj, pohadzovať súce heslá."

Hutyánszky si vybral jednako niečo z rozprávky. Zimomriavky ho
prechodili. I prvej mu zaliehalo v ušiach od veľkého kriku, nie zvonku,
ale z vnútorných komôr, že sa čipka nedarí. Görgey sám to uznával a
hlásal všade, ako úprimný, smelý vojak. On je nie Görgey, ale neraz
vídal a vidí ho jasne, veľký omyl a nezdar. V noci, ak nemal hlavu
ochmelenú, často sa nad ním zhrýzal a božekal. Ale kde sa podieť? Vrátiť
sa? Dať sa opačnou cestou? Časy potískajú káru neodolateľne napred.
Ľahšie padne dať sa niesť prúdu a revať: ,Vlasť je v nebezpečí!'

Tak i teraz miesto uznať, že si jednako zachoval niečo z rozprávočky,
radšej sa oboril naň:

„A oni, uhorský zeman, brojiť proti vlasti?"

Oči sa mu krútili od jedu, ústa mu pošklbávalo.

„Áno, proti vašej napomádenej, ovešanej jarabými fáborčekmi, falošnými
heslami; proti nahnitej, cifrovanej peštianskej modle, proti Kossuthovej
ospievanej otrokyni, proti vašim klzkým, vylízaným bralám a smradľavým
bahnám. Tu pred vami, jej rytierom, opakujem, že je hnusná, podhodená
modla. Nepľujem na ňu, lebo by ma nectilo, zemana, pľuť, ako pľuli vaši
pajtáši na našich mučeníkov pred vašimi očami, keď ste im ich doviedli
na rínok, sťa obyčajný dráb, a nie vojak alebo zeman. Rozumeli ste, pán
Hutyánszky?"

Hutyánszky bol ohromený. Mal stisnuté päste, že ho zabije. Drobecký stál
pred ním temer o hlavu nižší, vyzývave, s iskriacimi očami.

„A to mne do očú?" zhrozil sa.

„Vám, celej slávnej stolici, do očú vášmu najväčšiemu výdobytku slobody,
slávnemu štatariálnemu súdu, i do očú, ak chcete, vášmu veľkému
Arminkovi. Tu sú ruky!" Otrčil mu ruky na kríž, pred samú tvár. „Cvičili
ste sa v lapajstve na Slovensku, beháte, brešúc ani kopovy, za stopami
statočných. Položte mušky, putká. Na to ste! I pilňujte; nie dlho potrvá
táto sláva!"

„Hneď mi z očú!" zareval Hutyánszky, ledva sa ovládajúc, aby sa nehodil
naň.

„Ak ma nezlapáte, idem. Ťažko mi pozerať ďalej na toľkú mravnú chudobu a
holotu. To je už lazárska okyptenosť všetkého lepšieho."

Vošiel hostinský do izby. Drobecký ho tu nevidel dosiaľ. Prešiel cez
bočnú, ktorá dnes je hádam prvý raz prázdna. Ani z veľkej prednej
nedoliehala vrava, ako inokedy. Tak sa stalo, že až za šramky počul, ako
sa vadia. Bál sa, aby sa nepobili. Ale im povedal, že ho hádam volali,
doniesť pintovku. Jeho príchod utíšil ich, ochladil rozpálené hlavy.
Poodstúpili čosi i opustili sa v lete, nestojac proti sebe, sťa kohúti,
hotoví driapať ostrohami. Hľadia sa i usmievať.

„Ja teda idem, pán urodzený, nemôžem ostať," riekol Drobecký usmievave.
„Ak by ma potrebovali, vedia, kde bývam. Nepohnem sa dnes z domu. Ak by
sme sa už nevideli, nech sa dobre mávajú."

Podvihol klobúk s káčerovým perom a obrátil sa ku dverám.

„Rozkážu niečo?" prihovoril sa hostinský Hutyánszkemu, keď ostali sami.

„Mal som vôľu, ale vidím, priateľ nemôže ostať, a samému
pokulovať^8^[^93] sa mi nechce."

Hostinský sa vytratil. Hutyánszky sa hodil na stoličku a podoprel si
hlavu dlaňou.
