# 1. Povíchrica

Už dávno nezaľahla taká sparňava na mesto P... pod horami. Celé sa
topilo v dusnom kúpeli. Košaté stromy v záhradách márne vystierali
konáre k oblohe. Nezachytili nijaký osviežujúci vánok. I vtáci, čo
hniezdili v ich korunách, umĺkli.

Svetlý výsek oblohy, vklinený medzi vrchmi za mestom, sa znenazdajky
zababušil do tmavosivej kúdele, ktorá navidomoči rástla a zväčšovala sa
do obrovských rozmerov, kým nepriľahla šíry kraj. Zachveli sa stromy.
Sprvoti len slabý vetrík začal pošibávať vetvičkami. No bol iba poslíkom
mocného víchra, ktorý sa rútil spoza vrchov. Keď zaujúkal, ani
najmocnejšie stromy mu neodolali. Museli sa zvŕtať podľa jeho divej
nôty.

A víchor ujúkal a stromy tancovali. Šíra hora nad mestom výskala. Starým
stromom prašťali drieky v divom odzemku, ramená sa lámali od ukrutného
tlieskania.

A víchor nôtil, vyhrával, aby stromy na smrť utancoval.

„Božie dopustenie!" ustarostene krútila hlavou pani Horalová. Stála pri
okne a cez cícerky, ktoré zurčali po skle, pozerala do záhrady. Vedľa
nej sa chveli ustráchané dievčence po nebohej sestre -- mladšia Anička,
staršia Marka.

„Zapáľte hromničnú sviečku!" rozkázala im.

Kým dievčence zapaľovali hromničku, úzkostlivo pozorovala stromy, ako sa
nebezpečne nahýnali nad besiedku. Štyri vysoké strieborné smreky sa
zavše objímali a zas od seba odkláňali -- až sa zdalo, že sa podchvíľou
zlomia alebo vyvrátia z koreňov. A v besiedke bola Evička so slečnou
Gertrúdou, učiteľkou nemčiny. Prečo tam trčia, keď vidia, čo sa robí? --
starostila sa pani Horalová. Každú chvíľu sa mohlo stať nešťastie.

„Dievčence, vezmite si gumové plášte a choďte po Evičku."

Anička s Markou si vymenili pohľady. No v Aničkiných očiach zahliadla
pani Horalová toľko hrôzy, že pozmenila svoje želanie:

„Choď len ty, Marka. A vezmi voľačo aj na hlavy. Spustil sa ľadovec."
Marka mala tetu veľmi rada. Nevedela jej nič odmietnuť. Tobôž teraz, keď
videla, ako sa strachuje o Evičku. Napochytre našla iba jeden
nepremokavý plášť. No na chodbe jej padol do očú zložený slnečník. Vzala
ho a vybehla z domu. Za ňou sa vyrútil z búdy aj Rex a obaja bežali
opreteky k besiedke.

Pani Horalová vždy obdivovala Markinu vynaliezavosť. Pod slnečníkom, ak
si ho dobre pridržia, môžu všetky tri prejsť z besiedky bez pohromy.

Ale čo to?

O chvíľu vybehla Marka z besiedky bez slnečníka a uháňala do domu. Srdce
jej prudko vyzváňalo, keď sa zjavila vo dverách.

„Teta... Evička..."

„Čo?"

„Nie je... v besiedke." A keď si trochu vydýchla, pokračovala: „Slečna v
tej sparňave zdriemla. Nevie, kde sa Evička podela."

„Iste bude vo svojej izbičke. Choď sa preobliecť. Si celá premočená."

Pani Horalová sa pobrala za Evičkou do podkrovia. Boli tam dve
manzardky. V jednej bývala Evička a v druhej jej sesternice. Obe
izbietky boli spojené dverami.

Len čo pootvorila dvere, privítalo ju dvoje bystrých čiernych očú.
Zorničky spod gaštanových vlasov svietili ako žeravé uhlíky. Ústočká
vzdorovite zošpúlené a jamôčky na lícach prezrádzali detské šibalstvo.
Nebola to však živá Evička. Bol to iba jej maľovaný obraz, ktorý visel
naproti dverám.

Evička nebola ani v jednej izbietke.

Na stoličke ležal pohodený slamený klobúk proti úpalu. Vedľa neho na
zemi bola kabela, z ktorej trčali gumené papučky a plavky s bielou
čajkou. Všetko bolo pohodené na znamenie vzdoru, že matka počúvla slečnu
Gertrúdu a miesto na plaváreň poslala Evičku do besiedky na lekciu
nemčiny.

Na písacom stolíku našla pani Horalová rozprávkovú knižku. Trčal z nej
lístok. Evička naň napísala:

*Trúba mi zas pokazila radosť. Je odporná**.***

Pani Horalová rozhorčene pokrúcala hlavou nad lístkom. Od koho sa len
naučila také mrzké výrazy? Slečna Gertrúda bola predčasne penzionovaná
učiteľka. V rodine ju volali Gertou alebo Trúdou. A Evička ju pokrstila
„Trúbou". Pochádzala z vážnej meštianskej rodiny nemeckého pôvodu. Otec
ovládal viac rečí. Pracoval na obchodnom oddelení vo fabrike. Tam sa
spoznal s ním Horal ako mladý inžinier. Pri železničnom nešťastí
stratila slečna Gertrúda oboch rodičov, a keď sa narodila Horalovcom
Evička, ponúkla sa za vychovávateľku. Chcela z Evičky vychovať vážnu
meštiansku slečnu. Rozhodne si nezaslúžila takú prezývku, usúdila
napokon Evičkina matka.

Keď chcela vyjsť z izbietky, objavila sa
vo dverách slečna Gertrúda, dlhá a chudá. Po tvári jej stekali cícerky
vody.

„Nehnevajte sa, pani Horalová," prosila previnilo. „Sparňava ma
premohla. Zdriemla som. Evička zatiaľ kdesi odbehla. Môžbyť za oteckom,"
dodala, lebo pochybovala, že by sa dievča bez dovolenia vzdialilo z
domu. Stávalo sa síce, že keď ju dlho morila úlohou, prešla jej Evička
cez rozum a ufujazdila za oteckom do fabriky. On sa potom vrátil s ňou
domov a hľadel zmierniť trest za previnenie na najmenšiu mieru, lebo
bola jeho maznáčikom.

„Mala by som sa na vás hnevať, že nie ste obozretná, no dúfajme, že máte
pravdu," opustila ju pani Horalová a išla zatelefonovať manželovi.

„Čože? Nie je u teba?" zalomcoval ňou strach. „Kam sa podela?" Horal sa
snažil rozptýliť jej obavy. Zasmial sa do telefónu:

„Evička -- a stratiť sa? Kdeže! Iste šla za spolužiačkami. Uvidíš, keď
búrka prehrmí, vráti sa. Pá! Prídem neskoršie. Máme dôležitú poradu."

A tak nezostávalo inšie, len trpezlivo čakať, kým búrka pominie. No čím
ďalej čakala, tým viac dobiedzali zúfalé myšlienky. Čo ak Evičku
privalil strom, usmrtil odlomený konár, zabil blesk alebo odplavil
príval do rieky? V takých myšlienkach ani čo by stála na žeravom uhlí.
Nikde nemala miesta. A hoci príval ešte bičoval okná, náhle sa rozhodla:

„Nie, nemôžeme ďalej čakať! Poďte, idem ju hľadať."

A tak sa do nečasu pobrali štyri ženy, hnané strachom o Evičku. Najprv
klopali u susedov, potom v meste u spolužiačok, s ktorými sa kamarátila.
Zašli aj do školy. Rada sa bavievala s riaditeľovou Melankou. Všade
dostali zápornú odpoveď. Napokon zašli na kúpalisko za mestom, hoci
plavky, ktoré nechala doma, nasvedčovali, že ani tam nemôže byť. Nakukli
do každej kabíny, ale ani v jednej neobjavili jej roztomilú hlavičku.
Plavčík ju poznal, ale ich nepotešil.

„Nie, popoludní som ju nevidel."

Povíchrica narobila strašný zmätok nielen v prírode, ale aj v Horalovie
rodine.

Keď sa inžinier Horal vrátil z fabriky, privítala ho manželka s plačom:

„Ja to neprežijem. Všade sme ju hľadali. Vari ju zem pohltila."

Inžinier Horal bol rozvážny človek. Hľadel manželku upokojiť, ako vedel.
No prípad s Evičkou znepokojil i jeho. Dlho uvažoval, čo sa mohlo stať.
Napokon dospel k názoru, že ju niekto známy vzal autom, lebo na aute sa
Evička rada vozievala.

„Už to mám!" zvolal. „Náš majster Uhrín šiel popoludní autom po ženu do
kúpeľov. Určite išla s ním."

Jeho slová zapôsobili na všetkých ako hojivý liek. Uhrín bol priateľom
ich rodiny. Spolu chodievali na poľovačky a Evičku mal rád. Razom sa
všetkým vyjasnili tváre. Akoby bolo preniklo viacej svetla do izby.

Pani Horalová sa natoľko upokojila, že mohla podať večeru. A keď sa
navečerali, zatelefonoval Horal do Uhrínov.

„Nie, ešte sa nevrátili," ozval sa v telefóne trasľavý hlas Uhrínovie
starkej.

To isté zvestoval Horal prítomným ženám:

„Ešte sa nevrátili. Určite bude cesta zatarasená. Bola to hrozná
povíchrica."

Vzal noviny a začal ich prezerať. Ale obsah mu unikal, čoraz viac sa ho
zmocňovala myšlienka na Evičku.

„Ešte odo mňa nedostala," hundral si popod nos, „ale teraz si zaslúži!"

A nepokoj ako zlý pes, ktorý nebreše, ale hryzie, začal sa znovu vkrádať
do Horalovie rodiny. Pri každom zahučaní auta sa pani Horalová strhla a
napínala sluch, či zastane pred ich domom. I dvere na bránke ju plašili.
Keď sa ozvalo klepnutie, zaraz bola na nohách.

„Marka, bež dolu, už prišla!"

Ale keď sa Marka vrátila a smutne zavrtela hlavou, teta znovu
zosmutnela, že bolo ťažko na ňu hľadieť.

„Nože zavolaj ešte do Uhrínov."

Znovu sa ozvala starká so zápornou odpoveďou. A tak Horal volal ešte
niekoľko ráz. Až pred polnocou sa ozval Uhrínov hlas.

„Nie je u vás naša Evička?"

„Nie. A čo sa stalo?"

Otázka Horala natoľko zmiatla, že nevedel, čo napochytre odpovedať.
Zmohol sa iba na toľko:

„Príď, prosím ťa, na chvíľu k nám."

„Bože môj, bože môj!" zalamentovala pani Horalová.

Ťažko nadobudnutú nádej znovu zaplašilo zúfalstvo. Márna bola útecha.
Strach prikvačil všetkých. Čakali na Uhrína ako na zázrak, neuvedomujúc
si, že ani on im nemôže pomôcť.

O chvíľu prišiel, a keď uvidel, akí sú všetci nastráchaní, pýtal sa, čo
sa stalo. Odpoveď ani jeho nepotešila.

„Kedy odišla?"

„Nevieme."

„A nezanechala nejaký odkaz?"

„Len toto," ukázala pani Horalová lístok s Evičkiným písmom.

„No pravda, slečinke sa nechcelo učiť, preto ufujazdila! Také prípady sa
stávajú. Každú chvíľu o tom píšu v novinách. Iste si tam našla vzor.
Nebojte sa, vráti sa, len čo trochu vyhladne."

„Ale kde sa mohla podieť? Veď bola taká strašná búrka."

„Kde? Poznám ju! Má bujnú fantáziu!"

„Nemali by sme zavolať na žandársku stanicu?" starostila sa naďalej pani
Horalová.

„A čo nám pomôžu žandári v tomto nočnom čase? Treba vyčkať do rána. Ráno
je múdrejšie ako večer. Predsa sa nemohla len tak z ničoho nič vypariť.
Niekto ju len musel vidieť, keď odchádzala. Zajtra ráno sa vyberieme na
poľovačku, avšak nie na škodnú, ale na nezbednú Evičku. Čert by bol
kominárom, žeby sme ju nenašli!..."

Svojimi slovami vzbudil znovu nádej v Horalovie dome. No svetlá v ich
nárožnej vile horeli do rána. Nikto nespal. Všetci napínali sluch, či
nepočujú Evičkine drobné kroky a prívetivé skučanie Rexa, jej verného
kamaráta.

Neozvali sa kroky, neozval sa Rex. Ráno pozdravilo Horalovie dom bez
Evičky.

# 2. Biela čajka

Uhrín bol majstrom v údržbárskej dielni. Zavčasu ráno išiel najprv do
fabriky. Staral sa -- ako on vravieval -- o zdravie strojov. Bol ich
lekárom -- a nie hocijakým! Po hlase ich chodu rozoznal, či sú zdravé, a
keď sa mu ich hlas nepáčil, hľadal chybu v zložitom mechanizme. Ak sa
porucha ťažko hľadala, odľahčieval si svojím príslovečným:

„To by bol čert kominárom, aby sme to nenašli!"

No čert sa nikdy nestal kominárom, lebo chybnú súčiastku našli, urobili
novú a stroj znovu spieval svoju výrobnú pieseň.

Zabočil najprv do telefónnej centrály. Mala tam službu Marka od Horalov.
Prepínala hovory a ani nezbadala, keď vošiel. Nedozvedel sa nič nového,
iba to, že inžinier Horal bol už vo fabrike a vrátil sa domov. Potom v
dielni vybavil, čo bolo potrebné, aby si poradili aj bez neho. Bolo už
osem hodín, keď opúšťal fabriku. V stánku pred fabrikou si kúpil noviny,
ale nepozrel do nich. Ponáhľal sa do Horalov.

Slnečný deň sa doširoka rozkročil nad zbičovanou zemou. Od hôr povieval
čerstvý, osviežujúci vánok. Z fabrických komínov vystupovali sivé kotúče
dymu a strácali sa pod belasou kopulou oblohy. Veštili pekné počasie.

V aleji, vedúcej z vilovej štvrti do fabriky, stretol netrpezlivých
Horalovcov so slečnou Trúdou a Aničkou. Všetkých trápila iba jediná
myšlienka: Kde sa podela Evička? Ak sa pohla do lesa, mohla ju búrka
prikvačiť ešte pred bralami, ktoré sa kopili ako sivé hradby nad lesom.
Rozhodli sa, že najprv prečešú horu v dĺžke dvoch-troch kilometrov.
Ďalej Evička nemohla zájsť, lebo od odchodu z besiedky a príchodu búrky
neuplynulo viac ako poldruhej hodiny.

K lesu sa pohli poľnou cestou pomedzi obilie. Povíchrica ho zmlátila až
do zeme. Iba tu a tam vzdorovite trčala naježená hriva klasov. Čím ďalej
bola cesta neschodnejšia, zanesená blatom a všelijakou nečistotou, ktorú
prívaly pozmetali z horských stráňav. Po chvíli zabočila do lesa pod
úšusty, kde v zime drevorubači spúšťali siahovice. Pod lesom boli
naukladané a pripravené na odvoz.

Tu sa kŕdlik piatich ľudí, hnaný nedočkavosťou nájsť Evičku, rozostúpil
do takej vzdialenosti, aby mohli presliediť priestor medzi sebou.

Pobrali sa rovno proti úbočiu vysokým dubovým lesom. Povíchrica im
nastavala do cesty toľko prekážok, že sa miestami museli predierať
pomedzi sčesnuté konáre, vývraty a odkmasnuté vrcholce stromov. Ich
zraku neušiel ani jeden vývrat, ani jeden dutý strom, ktorý by mohol
človeku poskytnúť príchyľu pred rozzúrenými živlami. Darmo všade
nazízali, darmo odhŕňali vetvy, darmo prekutávali nazmetané lístie vo
vývratoch -- Evičku nenašli. Určite by sa bola aj ozvala, veď jej
mamička ustavične žalostila:

„Kde si, môj holúbok zlatý, moja nádej jediná? Ozvi sa mi, ozvi, kvietok
môj milený!"

Strašná bola jej žalosť, no nevedela obmäkčiť horu, aby vydala svoje
tajomstvo. Takmer pod vrcholom konča brál klesla do malinčia. Nevládala
ďalej niesť svoju ťarchu. Všetci sa zbehli okolo nej a tešili ju.

Uhrín nalial priveľa nádeje do jej srdca.
Teraz, keď videl, že nemôže svoj sľub splniť, hľadal aspoň aké-také
východisko, ktoré by vzpružilo Horalovcov a posilnilo ich vieru, že
Evička žije, že nezahynula.

„Myslím, že sme darmo sem chodili," začal Uhrín citlivo. „Keby tu
človeka zaskočila búrka, nemôže zablúdiť, svahy ho zvedú rovno k poliam,
odkiaľ vidieť mesto."

„A kde by potom mohla byť?" zažalostila pani Horalová.

„Hádam by nám niečo vedeli povedať ľudia, čo včera pred búrkou pracovali
na poli."

„Nie, čo sme začali, dokončíme!" vyskočila, akoby ju razom opustila
únava a pokračovala podráždene: „Na poli sa nemohla stratiť. Ľudia by ju
našli, doviedli... Ale tu... nebožiatko moje... mohol ju pridláviť
strom... Možno ešte žije." Zopla ruky k Uhrínovi: „Prosím vás, prosím,
nájdite mi ju!"

Pri jej slovách zvlhli Uhrínovi oči, tie oči, ktoré sa vedeli bez
dojatia dívať na plačúcu srnu, keď umierala skosená jeho guľkou.

„Verte mi, žije, vráti sa!" ubezpečoval ju. „Som o tom presvedčený."

Vtom pod bralami zaprašťalo raždie. Najprv raz, potom zaprašťalo druhý
raz a znovu.

Kroky!

„Evička moja! Evička je tu!" vykríkla pani Horalová a pustila sa ako
šialená hore k húštine. Padala a znovu vstávala. Nič ju nemohlo zadržať.

A keď všetci mysleli, že sa už-už objíme so svojím dieťaťom, rozhrnula
sa húština a namiesto Evičky zazreli -- hrôza! -- vrčiacu medvediu
opachu.

Uhrín zaraz vedel, že je zle, že sa vrhne na pani Horalovú.

„Ustúpte!" zakričal. No pani Horalová ostala na mieste ako vrazená do
zeme. Sú chvíle, keď sa ohrozený človek bráni aj podvedome. Uhrín ani
nevedel ako, škrtol zapaľovačom a vyzdvihol ho nad hlavu oproti
medveďovi. Vyrušený lesný pán zaraz zbadal oheň. Zháčil sa. Zrejme ho
prekvapil. Čo urobí? Ale keď sa všetkým zdalo, že sa pani Horalová stane
jeho obeťou, vygúľali sa z húštiny dvaja mladí mackovia.

Zrejme ešte nepoznali človeka. Začali šantiť okolo materiných nôh. To
stačilo, aby Uhrín podpálil noviny a odplašil nebezpečného tvora.
Medvedia mať zmizla s deťmi v húštine.

Keď sa ako-tak spamätali, Horal stisol ruku Uhrínovi.

„Ďakujem ti."

Na viac sa nezmohol. Hrdlo sa mu zovrelo, keď si pomyslel, čo sa mohlo
stať.

Po príhode s medvedicou slečna Gertrúda s Aničkou už nechceli prečesávať
les. Napokon presvedčili aj pani Horalovú, aby sa s nimi vrátila domov.
Horal s Uhrínom ich odprevadili pod les. A ešte hodnú chvíľu, keď sa už
rozišli, znelo manželkino horekovanie v Horalových ušiach:

„Každý tvor si vie ochrániť svoje mláďatá, len ja som si Evičku
nevedela..."

Pohli sa ku koscom z majera, čo neďaleko kosili lúky.

Jeden z koscov -- o dobrú hlavu vyšší od ostatných -- zbadal
prichodiacich. Podišiel im oproti. Bol to Jano Lepieš, ktorý sa s nimi
rád zúčastňoval na poľovačke ako honec.

„Do kosby bez kosy, a bez flinty na poľovačku?" zažartoval namiesto
pozdravu.

No hneď zvážnel, keď sa dozvedel, prečo sa Horal s Uhrínom vybrali len
tak s palicami.

„Čo počujú moje slychy! Vari naozaj? Ej, mrcha noc ste mali, mrcha."
Škrabal sa popod spotenú šticu, vraštil obrvy, rozmýšľal. Náhle mu
svitlo. „Počkajte! Nebolo to pred búrkou?"

A keď prisvedčili, pokračoval: „Hej, marí sa mi, dáke dievčatko behalo
hentam po lúke," ukázal smerom k lesnému výbežku. „Ale kde sa podelo,
pánboh vie! Keď sme pokopčili seno a fujazdili pred búrkou, nikde som ho
už nevidel."

Prešli spolu s Lepiešom na označené miesto. Skutočne, v tráve našli
stopy, ba na jednom mieste čosi ako ležisko. Stopa viedla k lesu a pod
lesom, kde bola menšia tráva, sa stratila.

Je to možné? čo by sem priviedlo Evičku? Prečo sa len tak -- z ničoho
nič -- brodila hustou trávou? Nie, to nemohla byť ona, usudzoval Horal.
A hneď sa opýtal Lepieša:

„Počuj, Jano, a už si videl našu Evičku?"

„Videl. To dievča mohlo byť v jej veku, také počerné."

„Aké malo šaty?"

„No... také dáke belavé. Vynímali sa aj od počernej hlavy, aj od
okolia."

Evička mala na sebe svetlomodré šaty, na spodku obrúbené dvoma vlnovkami
a nad nimi boli vyšité dookola biele čajky. Ušila ich Anička ako ručnú
prácu v rodinnej škole. Evička ich najradšej nosievala. To by súhlasilo.
Boli naozaj na jej stope?

„Pounúvam stihy s vami," ponúkol sa Lepieš hľadať Evičku. Radi to
prijali. Poznal každý kút v lese. Bol to naozajstný hôrny chlap, akoby
hrubo vykresaný z hrčavého duba. Nohy nazýval stihami, uši slychami a
oči vidami. Všetko mu znamenite slúžilo, ba aj malá rovná fajočka, ktorú
nevypúšťal z úst.

„Čert by bol kominárom, aby sme ju nenašli!" ťapol si Uhrín do dlaní a
už vo veselšej nálade začali prezerať les. Na týchto miestach chrbát
hory bol preliačený do prieslopy, ktorú nazývali „Pri troch
studničkách". Skutočne, boli tu tri studničky. Pramenila z nich horská
bystrina. Vyhlodala hlbokú výmoľu a po nej sa ozlomkrky rútila k rieke.
Tri studničky zavlažovali širokú stráň. Na nej rástli najhrubšie duby v
bujnej tráve s vejármi paprade. Zarána, pred východom slnca, prichádzali
sem srnky i jelene, aby si ovlažili vyschnuté hrdlá a popásli sa na
žírnej tráve. Sem privádzali diviačice mláďatá s čiernymi pruhmi na
sivých chrbtoch, akoby oblečené do pyžám, aby ich vykúpali v lepkavom
bahne. Jedna voľakedy napadla ženičku, keď sa znenazdajky objavila
neďaleko troch studničiek a chcela odniesť ostražitej diviačici zatúlané
prasiatko. Od tých čias sa ľudia vyhýbajú trom studničkám. Obchádzajú
ich hádam i preto, že sa okolie hemží hadmi -- v močariskách užovkami,
hore na výslní vretenicami. Iba horári a poľovníci si tu radi oddýchnu,
zaľahnú, privábia srnca alebo počas rují jeleňa.

Pri troch studničkách sa zastavil i Horal so svojimi spoločníkmi. Keď sa
osviežili, pustili sa do prieskumu okolia. Ak Evička skutočne vyšla do
lesa, mohla ju búrka prekvapiť v okolí troch studničiek. Uhrín s
Lepiešom zamierili hôrnou cestou do stráne nad prieslopou, Horal sa
podujal preskúmať výmoľu. Voda sa do nej rútila šumiacim vodopádom. Dno
pricláňali mohutné listy podbeľa, lopúcha a iných rastlín. Celá výmoľa
bola obrastená hustou tŕninou. Ako tmavé hrče černeli sa v nej stračie
hniezda. Vyrušené straky s rapotaním vyletovali na konáre starého duba a
odtiaľ gánili na votrelca.

Jedna z nich -- vari najsmelšia -- si sadla na kraj šípa a začala z neho
strhávať akúsi belavú handričku. Akže mal stračí národ svoje kráľovstvo,
toto bola iste opatrovníčka klenotov. Ufrngla iba vtedy, keď bol Horal
pri nej sotva na dva kroky.

Na šípe upútal straku zdrap lesklého svetlobelasého hodvábu. Keď ho
Horal vzal do rúk, nechcel veriť vlastným očiam.

Na hodvábe bola vyšitá biela čajka!

Akoby sa v ňom zasekol život. Márne sa zadrapil prstami do drapľavého
drieku starého duba, ktorý vystieral konáre nad výmoľu. Nevládal sa
udržať, klesol, zasiahnutý bleskom strašnej skutočnosti.

„Uhrín... Jurko!" zavolal v zúfalstve. Pred očami sa mu zjavila vysoká
postava profesora, keď manželka zápasila so smrťou na klinike. Zachránil
matku i dieťa; ale vážne upozornil, aby si Evičku opatrovali ako oči,
lebo Evička ostane jedináčikom. V tej strašnej chvíli si Horal želal iba
jedno: aby Evičkino tielko nenašli, aby im ostala nádej, lebo manželka
by to neprežila.

Keď chlapi zbehli k nemu, ešte ležal na zemi, opretý o drapľavú kôru
starého duba. Z tváre mu vypŕchol život a oči hlboko vpadli.

„Čo je? Preboha, čo sa vám stalo? Vretenica?" zalomcoval ním Uhrín.

„Nie... Len mi pomôžte na nohy," viac chrčal ako hovoril.

Za pomoci oboch chlapov horko-ťažko sa zviechal na nohy. Triasol sa ani
osikový list, keď ho viedli k prameňom, aby sa ovlažil sviežou vodou.
Potom si s ním sadli na kamene. A keď sa ako-tak spamätal, Lepieš začal
zviedať, čo sa mu stalo.

Má im povedať pravdu? Udrží sa im na jazyku? Nie, o jeho náleze sa
nesmie nikto dozvedieť. Skrkval bielu čajku v dlani a vstrčil ju až na
dno náprsného vrecka.

„Povedzte mi, chlapi, povedzte," ukázal na výmoľu, no vtom sa chytil za
hlavu a iba po dlhej pomlke dokončil vetu: „Radšej nie... radšej nie!"

Obaja pochopili, čo majú povedať. I keď po búrke bola výmoľa skoro plná,
o čom svedčil pás zachytávaného raždia a lístia na zvláčenom tŕní, Uhrín
záporne pokrútil hlavou:

„Neverím!"

Horal sa placho pozrel na neho. Ťažko sa mu vydralo z pŕs:

„Neveríš?"

„Neverím!" opakoval tvrdo Uhrín a hneď aj zdôvodnil, prečo je o tom
presvedčený: „Voda, ktorá nahučala z okolia do výmole, nebola taká
veľká, aby uchytila človeka. A keby aj, musel by sa zastaviť na tŕní,
veď človek je nie lopta, aby prekĺzol takou chrapačou."

Boli to rozumné slová a potvrdilo sa, že aj pravdivé. Lepieš sa spustil
do výmole a jeho „stihy" ju prešli celú až po riečku, do ktorej vtekala
bystrina už ako potok. Márne ostril svoje „vidy" a napínal svoje
„slychy" -- po Evičke ani stopy!

Ani prieskum výmole nepresvedčil Horala, že Evička žije. Začal sa báť
ďalšieho hľadania. Nesúhlasil, aby preskúmali breh riečky. Vrátili sa
druhou stranou výmole smerom na polianky.

Na stráni zbadali stopy po voze. Podľa smeru kopýt zistili, že voz
zbehol dolu od polianok. Skutočne, na poliankach našli miesto, kde stál
voz a kde boli priviazané kone. Ale nebolo vidieť, odkiaľ voz prišiel. Z
toho usúdili, že už tu bol pred búrkou. Čo tu robil?

Keby sa bol Horal zdôveril so svojím nálezom, možno by boli dali hlavy
dokopy a hľadali súvislosť medzi stopou na tŕní a vozom na poliankach.
No Horal si nechal hrozné tajomstvo pre seba. Neprezradil ho ani na
policajnom úrade, keď prišiel udať celý prípad s Evičkou. Márne ho
posmeľovali, že Evičku nájdu, neveril.

Na policajnom úrade bol zmätok. V noci neznámi páchatelia vykradli
zlatnícky obchod. Odniesli striebro, zlato a drahokamy. Na žandárov to
bolo naraz veľa, ak si chceli zachovať dobré meno strážcov zákona. Hoci
bol presvedčený, že všetko, čo podniká, je už márna márnosť, zastavil sa
ešte v redakcii novín a požiadal uverejniť tento oznam:

Pri živelnej pohrome sa stratila Evička Horalová, žiačka ľudovej školy,
asi 130 cm vysoká, má tmavé vlasy, čierne oči a okrúhlu tvár, bydlisko v
P..., Lipová ulica. Kto by o dievčati niečo vedel, nech to oznámi
rodičom alebo bezpečnosti.

Ing. František Horal

To bolo všetko, čo toho krásneho ale i smutného dňa po búrke mohol
inžinier Horal urobiť pre záchranu svojho jediného milovaného dieťaťa.

# 3. V zakliatom kráľovstve

Evička Horalová si s nevôľou sadla za stôl v besiedke. Nedbalo rozhrnula
zošity. Obrátila sa chrbtom k slečne Gertrúde a čakala na diktát z
nemčiny.

Bez záujmu počúvala i písala. Nestarala sa, či nerobí chyby. Čo sa jej
môže stať? Prinajhoršom slečna na ňu zakričí, mamička pohrozí -- a
otecko ju zachráni.

Slniečko ukrutne pripekalo. Zdúvala sa od zlosti. Chcela sa na kúpalisku
popýšiť novými plavkami s vyšitou bielou čajkou. I nový klobúk proti
úpalu čakal na hlavu. Mamička podľa želania slečny Gertrúdy ju obliekala
ako veľkú dámu. Evička mala toľko šiat a takých nádherných, o akých sa
mnohým deťom ani nesnívalo. Ľudia vraveli, že sa narodila na šťastnú
planétu. Bola krásna a bezstarostná ako motýľ, čo sa uvelebil na bielom
kvete pupenca za oknom besiedky.

Krásne pávie oko!

Evička mala na ňom oči nechať, ako kráľovsky vychutnával dobrodenie
slniečka. Nádhernými farbami krídel pokryl celý kvet. Zavše nimi pokýval
akoby Evičke na pozdrav. Alebo na výsmech, že musí poslušne sedieť v
chládku, v nevoľnosti. Evička sa nevedela uspokojiť. Pálila ju stolička.
Zatúžila vybehnúť za motýľom. Lapiť ho. Vyvŕšiť sa na ňom.

Slečne ospalo klepkali mihalnice. Zvykla si po obede zdriemnuť. Na to
Evička tvrdo čakala. Len keby motýľ neuletel. Musí ho mať! Hej, musí! A
čo si Evička zaumieni, aj vykoná.

Slečna nestačila dobre ani len hlavu skloniť, už stála pred besiedkou.
Opatrne sa približovala k motýľovi. Lenže motýľ nedriemal ako slečna
Gertrúda. Evička už-už myslela, že ho má, keď jej spod ruky uletel. I
vyskočila za ním. No malá bola, a motýľ mal krídla. Poletoval, šibal,
ponad besiedku. Akoby chcel dráždiť Evičkinu bezradnosť. Hopkal si v
povetrí, ani čo by ho voľakto neviditeľný poťahoval na cverničke. Potom
sa spustil na chodník a uvelebil sa na rozohriatej dlaždici. Evička sa
opäť kradla k nemu po prstoch. No slniečko vrhlo jej tôňu na motýľa prv,
ako ho mohla dočiahnuť. Usalašil sa pri plote na liste ozdobného kra.
Odtiaľ Evičke dával pá-pá svojimi pestrými krídlami. Evičke načisto
počaril. Voslep šla za ním. A keď sa motýľ prehupol cez plot, neváhala.
Ani jej neprišlo na um, že má prísne zakázané opustiť dom bez dovolenia.

Čosi-kamsi sa ocitla v poli. Brodila sa po lúkach. Šuchotali hrkáčmi,
dávali znať, že prišiel čas kosby. Nad majerom už vyzváňali kosy. Lúky
odkvitali. Len tu a tam si králiky bielili na slnci svoj šat. Vábili
motýľa. Hopkal ľahučko ponad ne i spúšťal sa na kvety. A Evička
ustavične za ním. Zavše sa jej stratil z očú. Ukonaná hodila sa
vzdorovite do trávy. Od zlosti trhala a gniavila kvety. A motýľ,
figliar, sa znovu objavil. Poletoval okolo a mámil ju svojou krásou,
ktorej sa nemohla zmocniť. Mohla ju iba obdivovať, kochať sa na nej. To
však Evičke nestačilo. Nebola na také spôsoby zvyknutá. Čo si
zaumienila, musela mať. A mala vždy. Len táto jediná túžba ostávala
nesplnená. To Evičku zlostilo. I dávalo vzpruhu jej ukonanému telu.

Ani sa nenazdala, ako ju motýľ priviedol k lesu pod horami. Azda v nich
mal svoje kráľovstvo. Tam sa zrodila jeho krása. Nebo mu dalo belasé oči
na krídla, na kalíšky kvetov oranžový peľ a tmavá noc obrúbila mu šat
zamatom.

Motýľ azda vedel o svojej nádhere. Len čo dosiahol úpätia hôr, začal sa
správať akosi povýšene. Vyletoval vysoko nad stromy a tam stváral
krkolomné kúsky. Neznížil sa už k Evičke, nesadol si na trávu. Vzdala sa
nádeje. Boleli ju oči i krk. Pochybovala, že motýľa chytí. Bol taký malý
-- a predsa zvíťazil nad ňou!

Evičku zdúval hnev. Keby ho dostala do rúk, rozmliaždi, rozpučí ho!
Lenže každý tvor má svoju ochranu, aby si vedel uchovať život: motýľ
krídla, človek rozum. Evička to nevedela, lebo bola malá. Život ju musel
priučiť všeličomu, o čom sa jej ani nesnívalo.

Vzdala sa nerovného boja. Ľahla si do zelenkastého machu. Štrbinou
pomedzi stromy videla časť mesta. Triasol sa nad ním parami presýtený
vzduch. Po toľkom behaní chládok vyvolával príjemný pocit v dusnom
ovzduší. Poláskal sa s ňou a pohojdal na mäkkom vankúši machu. Bola tak
príjemne ukonaná, že zabudla na motýľa i na nenávidenú slečnu. Oči
zlepovala ospalosť, driemoty zatvárali mihalnice.

Zaspala -- a neprebudila sa už vo svete, v ktorom dosiaľ žila...

Prihrmela strašná búrka. Lomcovala horou ako divá. Keď Evička roztvorila
oči, všetko naokolo bolo omotané hroznou kúdeľou mračien. Sivé pláchy
dažďa sa prudko rútili na zem. Zacláňali vyhlaď. V najbližšom okolí
videla len hrubé kmene stromov. Strácali sa kdesi vo výške v spleti
korún, v ktorých zavýjal víchor a lámal, čo sa mu stavalo do cesty.

Svet zakliateho kráľovstva omotal Evičku všetkými hrôzami, ktoré
čítavala slečna Gertrúda v rozprávkových knižkách. V útlom detstve im
verila, ale keď začala chodiť do školy, vrodený zmysel pre skutočnosť
jej húdol, že sú to len vymyslené rozprávky, aby sa nimi strašili deti,
keď sú nezbedné. Teraz Evička prežívala pravý opak. V strachu sa chcela
dostať stoj čo stoj z tohto zakliateho kráľovstva. Začala hľadať
východisko. Pobehla napravo. Pobehla naľavo. Hore, dolu. Všade ju vítali
iba kmene stromov, dážď, blesky a hromy. Uplakaná pobehúvala po hore ako
splašené sŕňa. Lenže čo znamenal jej plač proti živelným silám búrky? A
kto by ju mohol počuť v tom strašnom nečase, keď sa ani vtáčik, ani
letáčik neukázal?

Uzimená a premoknutá klesla pri veľkom dube. Prebrala sa iba vtedy, keď
búrka opustila horu. Zdalo sa jej, že ktosi chodí na okolí. Sem-tam
zaprašťalo raždie. Lenže keď Evička prestala plakať a zbystrila sluch, i
praskot utíchol. No od únavy sa nevládala ani pohnúť. V lese sa chytro
stmievalo.

A tu sa zrazu objavila pred ňou stará, zhrbená žena. Ani čo by z neba
spadla. Rozčuchrané vlasy jej padali do tváre. Bola otrhaná, špinavá.
Namiesto kabáta mala okolo hrdla uviazanú akúsi sukňu. Splývala po
pleciach a spod nej trčala kostnatá ruka. Druhou sa opierala o palicu.

Keď ju Evička uvidela, vykríkla, vyskočila a pustila sa do behu. Tŕnina
sa jej postavila do cesty. Tam ju stará chytila.

„No, no, len sa ma neboj!" strhla ju k sebe tak prudko, že na tŕní
zostal zdrap zachytených šiat. „Tam by si zahynula."

Len teraz si Evička uvedomila, že sa pred ňou pomedzi tŕninu rúti voda
kdesi hlboko.

„Nie som bosorka, poď so mnou!"

Posmelená ľudským hlasom prijala suchú ruku stareny a poslušne kráčala,
kam ju stará viedla.

Prišli na hôrnu cestu. Po nej sa pustili do vŕšku. Bola čoraz väčšia
tma, les akoby hustol. Všade stromy a len stromy. Jeden ako druhý. Zavše
postáli. Stará nabrala dychu. A znovu sa pohli. Kráčali hodnú chvíľu do
vrchu, doprevádzané smradom dymu, ktorým páchli starej šaty. Keď sa
cesta prevesila cez kopec, trochu sa rozjasnilo. Prišli na polianku,
porastenú mladou dubinou. Ako sa objavili na lúčke, odkiaľsi zaerdžal
kôň.

Erdžanie koňa v takejto chvíli zapôsobilo
na Evičku strašidelne. Blyslo jej mysľou, že stará je stryga, že ju
vedie k svojmu tátošovi, aby mohla s ňou uletieť. Spätila sa. No stará
ju mocnejšie uchopila a ťahala za sebou.

„Neboj sa! To nás Bandi zbadal. Už sme doma."

Doma? Ako doma? Však Evička nijaký dom nevidela, hoci napínala zrak, ako
len mohla. Namiesto domu uvidela pod dubom voz s natiahnutou plachtou.
Dva čierne kone stáli uviazané o voz vzadu a jeden biely a jeden čierny
stáli pri oji. Spod voza vybehol belavý psík. Radostne skučal a metal sa
starej pod nohy.

„Cit, Belko, cit!" tíšila stará psíka. Vyskočila na predok voza a
nakukla pod plachtu.

„Spíš?" opýtala sa kohosi.

„Nie," ozval sa spod plachty mužský chrapľavý hlas. „Čo je?"

„Neviem. Čas im slúži."

Muž pod plachtou bol ešte na čosi zvedavý, ale stará ho zahriakla:

„Ticho! Nie sme sami" a pokývla Evičke: „Poď na voz. Zima je."

Evička by sa bola najradšej rozbehla preč z tohto strašidelného miesta.
Ale keď sa rozhliadla okolo seba, odvšadiaľ na ňu škúlila tma. Počúvla.
Vtiahla sa pod plachtu na voze. Stará hodila na ňu čosi, čo mohlo byť
perinou. Odporne smrdela akýmsi starým sadlom a dymom, div, že sa jej
neprevrátil žalúdok.

Viac sa o ňu nikto nestaral.

# 4. Pod Jastrabou skalou

Evička sa ocitla v strašnom položení. Dlho trvalo, kým sa ako-tak
upokojila a mohla súvisle rozmýšľať. Nemala ísť za tým motýľom, nemala.
Vari jej počaril. Neposlušnosť sa jej nevyplatila. Ale už nebude taká,
len keby sa dostala domov. Tak hútala učupená v kútiku voza, tichá ako
myška na vreci, keď dumá, ako preseknúť uzol, aby sa dostala k zrnu.
Srdiečko jej stále vyzváňalo na poplach. Chlap, čo sedel napredku voza,
zrejme nemal na mysli spánok. Zapálil si fajku. Čmud dymu vietor zavial
aj pod plachtu. Šteklil odporne v hrdle, div Evičke nerozdrapilo pľúca.
Ani len nezakašlala. Bála sa upozorniť na seba chlapa, čo nespal. Len
aby sa čím skôr rozbrieždilo. Požiada týchto čudných ľudí, aby jej
ukázali cestu domov. Však ich otecko bohato odmení.

Potom zas chvíle nádeje vystriedali chvíle zúfalstva. Čo, ak ju títo
hrozní ľudia zabijú? Nikdy už neuvidí svoju milovanú mamičku, ani
otecka, ktorý bol na ňu vždy hrdý. Musí odtiaľto ujsť! Ale ako? Chlap
nespí. Je na stráži. A popod plachtu sa nedá. Ako rozviaže uzlík svojho
trápenia? Beznádejnosť zaľahla na ňu ani ťažký balvan. A Evička nemala
nijakej moci, aby ho odvalila zo seba. Len slzy, ktorými máčala obliečku
smradľavej periny.

Po plači sa jej uľavilo. Zas mohla pohýbať svojím rozumčekom.
Rozpamätala sa, že raz otecko kúpil na výstave obraz. Bol na ňom
namaľovaný voz s plachtou. Ťahali ho chudé kone a za nimi kráčali
otrhaní ľudia. Povedal jej, že sú to kočovní Cigáni. Obraz sa jej
nepáčil, ani otrhaní ľudia na ňom. Nevedela pochopiť, prečo dal otecko
peniaze za niečo také.

Teraz je medzi podobnými ľuďmi a na podobnom voze. Prečo títo ľudia
nežijú tak ako ostatní? Prečo sa túlajú po nociach? Prečo sa jej
neopýtali, kto je a prečo ju neodviedli domov? Na tieto otázky jej nemal
kto odpovedať.

Belko niekoho zvetril. Zavrčal pod vozom. Ktosi prichádzal. I kôň
zaerdžal práve tak, ako keď prišla stará s Evičkou.

Chlap skočil z voza a zavolal do tmy: „Lajoš, ty si?"

„Ja," ozval sa mužský hlas blízko voza.

V Evičkinej hlave sa zrodil bleskurýchle plán úteku. Východ z voza starý
uvoľnil. Ujde. Opatrne sa kradla, aby starú nezobudila. Sotva mohla
nakuknúť z voza, chlap došiel a zamieril rovno k sedisku. Sklamane sa
utiahla zas pod plachtu a načúvala, čo bude ďalej.

„Ako sa vám vodilo?" netrpezlivo zviedal starý.

„Dobre. Lojzko je znamenitý chlapec. Keď mňa odbakajú, nastúpi na moje
miesto."

„A kde ho máš?"

„Tu na chrbte. Nože ho pridržte! Zdriemol po ceste."

Chlapi len sem-tam utrúsili vetu po slovensky. Väčšinou sa zhovárali
rečou, ktorú nikdy nepočula, ani jej nerozumela. Vycítila však, že majú
nejaké tajomstvo. Zvedavá bola na Lojzka, ktorého pochválil chlap, čo
odpovedal na meno Lajoš. Bolo jej veselšie, že na voze je i druhé dieťa.

Chlapi ešte čosi okolo voza robili. Potom starý povedal:

„Lajoš, choď sa vyspať. Ja budem poháňať. Keby niečo, zobudím ťa."

Lajoš sa vtiahol za nimi do voza. Hodil sa len tak, ako bol, na perinu a
o chvíľu už aj chrápal.

Starý sa uvelebil na predošlé miesto. Vzal opraty do rúk, šibol bičom a
zvolal: „Hijó, Bandi!"

Voz s plachtou sa pohol. Vŕzgal a klepotal po rozmoknutej hôrnej ceste.
Za ním dupali kone, čo boli vzadu o voz priviazané.

Voz sa akosi nemohol vymotať z lesa. Plachta stále dobiedzala do nízkych
konárov. Šúchali sa po nej. Zavše vietor striasol kvapky zo stromov,
takže sa zdalo, že prší.

Nanič cesta nemala konca kraja. Vše sa štverali hore kopcom, zase zbehli
do doliny. Čľapot vody pod kolesami i pod kopytami prezrádzal potôčiky,
ktoré zurčali zo strání, napojené dažďom.

„Kam idú?" trápila sa Evička. Usudzovala, že dávno mali byť v meste.
Pravda, Evička nevedela, že voz s plachtou sa uberá opačnou stranou, aby
bol od mesta čím ďalej. Vrúcne si želala, aby čím prv svitalo. Čudné,
doma sa hnevávala na ráno, že ju prebúdzalo dotieravými lúčmi slnka, a
teraz ho tak túžobne očakávala. Na izbietke mala okno na východnú
stranu. Teraz je izbietka prázdna. Ba čo robí otecko a mamička? Iste ju
hľadajú. Otecko ju nájde. Jeho auto dohoní aj päť vozov s plachtami! Ej,
či ho radostne vyobjíma!

Pri myšlienkach na domov ani nezbadala, že plachta nad vozom je akási
priesvitnejšia. Svitalo. Rodil sa deň. Keby voz tak nehrkotal, Evička by
počula, ako sa teší štebotavé vtáctvo a pozdravuje slnko, že premohlo
tmu. Hora je nad ránom najkrajšia a najveselšia. Evička ju nemohla
uzrieť pre plachtu. Zato videla čoraz jasnejšie svojich hostiteľov.
Zvedavá bola najmä na malého Lojzka. Spal pri nej. Ani sa mu nesnívalo,
akú ma spoločnicu na voze. Mohol jej byť vrstovníkom. Vlasy mal strapaté
ani kúdeľ, tvár pochudnutú a nie priam najčistejšiu.

V noci si ho predstavovala ako mestského chlapca, a nie trhana. Ani len
košeľu nemal.

Vedľa Lojzka na perine rozvalený chrápal Lajoš. Vlasy mu padali po oboch
stranách čela k lícnym kostiam. Spomedzi nich trčal nos ako zohnutý
ukazovák. Ústa mal roztvorené. Každú chvíľu mu zabehla slina a dusil ho
kašeľ. Pri ňom na perine ležalo zmotané koleso hrubého povrazu. Stará
mala v ňom vopchatú suchú ruku. Ťažko dýchala. Húdlo jej v prsiach ani v
rozladenom organe. Chlap, čo poháňal kone, sedel chrbtom obrátený do
voza. Len keď zavše pozrel bokom, zbadala, že je neoholený. Ozaj, čudní
ľudia. Zanedbaní a špinaví. Evička, ktorá aj nad čistými vecami ohŕňala
noštek, nemohla ani hľadieť na toľkú špinu okolo seba.

Slniečko poriadne podskočilo na oblohe, keď voz s plachtou zastal. Lajoš
si pretiahol údy, zazíval a opýtal sa:

„Čo je?"

„Nič. Sme na mieste," odpovedal chlap s bradou.

Prebudila sa aj stará. Skúmavo si obzrela Evičku. Rovnako aj Lajoš.
Pozrel na starú a kývol smerom k dievčaťu.

„Kto je to?"

„Musíme sa jej opýtať. Našla som ju v hore po búrke. Ako ťa volajú?"

„Evička."

„A čia si?"

„Horalová," odpovedala Evička.

„Čím je tvoj otec?" opýtal sa Lajoš. Skúmavo ju premeriaval jastrabím
zrakom. Od ľaku sa posunula viac do kúta.

„Je inžinierom vo fabrike," vyjachtala.

„A kde bývate?"

Evička odpovedala starej, ako ju voľakedy naučili, keď bola maličká:

„Bývame v P..., na Lipovej ulici."

„Váš pes je Rex?"

„Áno!" zajasala Evička. Stará vie, kde bývajú! Odvedie ju domov!

„Je to nádherný vlčiak. Videli ste ho?"

„Bodaj by som ho nebola videla," precedila slová pomedzi kly žltých
zubov. Jej vľúdna tvár začala náhle tvrdnúť, kamenieť, oči sa jej
podlievali nenávisťou a ukrutnosťou.

Čo sa odohrávalo v jej duši? Prečo sa tak náhle zmenila?

Stará si spomenula, ako sa raz pobrala do panskej štvrti pod fabrikou.
Pristavila sa pred nárožnou vilou a stlačila zvonček. Z domu vyšla dlhá,
chudá pani.

„Čo chcete?" strmo sa jej opýtala.

„Almužničku prosím, almužničku," vopchala pomedzi plot čiernu ruku a
otrčila dlaň. „Pánbožko im to stonásobne vynahradí."

„Nie sme dobročinný ústav!" odsekla jej pani. „Practe sa!"

„Ó, panička, zľutujte sa, aspoň kúsok chlebíka," nedala sa odbyť, lebo
bola naozaj hladná. A vtedy tá chudá pani -- stará si myslela, že to
bola Evičkina mamička -- zavolala: „Rex!"

Psisko sa tak rýchlo vrhlo na bránku, že nestačila vytiahnuť ruku.
Pohrýzol ju, dokaličil jej prsty.

„Bodaj ťa Devla skáral!" pohrozila vtedy suchej panej.

Stará obrátila kamennú tvár kdesi k oblohe a začala sa modliť strašnú
modlitbu:

„Ó, múdry a mocný Devla! Stará daje ti ďakuje, že ju zas nachádzaš
hlboko pokorenú v prachu zeme a dvíhaš jej ruku, aby namiesto teba
vykonala spravodlivý trest za krivdy a previnenia páchané na jej krvi.
Nech ti je za to česť a sláva na veky vekov!"

Potom si kľakla a hlboko sa dotkla čelom zeme. Keď vstala, Lajoš sa
významne uškrnul:

„Devla žičil aj tebe, stará." Chcel ešte čosi povedať, no Evička ho
prerušila:

„Prosím vás, pusťte ma domov!"

„Prosím, nech sa vám páči, urodzená slečna!" povedal posmešne a ukázal
na východ z voza.

Evička sa nedala dva razy núkať. Razom bola na zemi. Vydýchla si. Svet,
skutočný svet ju objal. Slniečko a čistý vzduch ju potešili. Zarmútil ju
iba cudzí kraj. Všade zôkol-vôkol ozrutánske vrchy. Spomedzi nich
vykukoval zdrap jasnobelasej oblohy. Ani čo by sa strojili zavaliť
uzučkú dolinku. Zvlášť jeden končiar pôsobil tiesnivým dojmom. Vysoko na
jeho temeni vyčnievalo sivé bralo ako bašta zrúcaného hradu. Nad bralom
krúžili veľkí vtáci.

Starý putnal kone a púšťal ich pásť po tráve, čo sa ešte perlila rosou.
Evička prešla okolo neho. Koľaje voza jej ukazovali smer, odkiaľ prišli.
Starý si ju nevšímal, ale keď sa strácala v tiesňave, zavolal:

„Hej! Kdeže?"

Evička sa pustila do behu a starý za ňou. Dolapil ju. Ako nezbedné decko
ju dovliekol späť. Opýtal sa po cigánsky:

„Čo s ňou?"

„Ošklbať!" rozhodol Lajoš.

Stará vovliekla Evičku znovu do voza a poručila jej:

„Vyzleč sa!"

Evička vzdorovala.

„Pusťte ma domov! Pusťte ma domov!" kričala a zobudila aj Lojzka.
Doširoka roztváral oči na nevídaného hosťa.

Stará mrzko zagánila na Evičku a capla ju po ústach. Na gambách pocítila
krv. Preľakla sa. Nevzdorovala, keď jej stará strhávala šaty.

Hodila jej akúsi špinavú sukňu a poručila, aby si ju uviazala okolo
pása. Dostala k nej neúmerne veľký kabátec. A to bol celý úbor pyšnej
Evičky Horalovej.

„Pôjdeš s Lojzkom na drevo!" poručila stará.

Evičke drkotali zuby od strachu. Kráčala mlčky za Lojzkom. Raždie a
kamenčie ráňalo jemné nôžky. Za každým krokom sŕkala od bolesti. Lojzko
ju mlčky pozoroval. Potom akosi chlapsky povedal:

„Ty si nie súca do hory. Ako si sem prišla?"

„Zablúdila som v lese a tá žena ma našla."

Evička zaplakala nad svojou úbohosťou. Keby ju tak mamička videla, ani
by sa k nej nehlásila.

„Ako sa voláš?" pýtal sa po chvíli Lojzko.

„Evička."

„Neplač, nebude ti u nás zle. Len musíš starých počúvať." Evička sa
osmelila a opýtala sa:

„A ty si kto?"

„Ja som Cigán."

„To sú tvoji rodičia?"

„Čo ja viem? Báčik Oláh -- s tou bradou -- vravia, že som ich syn."

„A ten druhý?"

Lojzko sa dôležite zatváril.

„To je najväčší pán týchto hôr!" Vypäl prsia: „I ja budem raz taký!"

Evička nerozumela, nuž začal jej Lojzko vysvetľovať:

„Vieš, kto bol Jánošík?"

„Viem."

„No Jánošík je nič proti báčikovi Lajošovi! Báčik Lajoš má peňazí ako
pliev a pokladov, o akých sa ti ani nesnívalo!"

„A kde má tie poklady?"

„Tam pod Jastrabou skalou," ukázal na bralo. „Ale báčik Lajoš povedal,
že zabije každého, kto by čiahol na ne."

Medzitým, čo zbierali drevo, báčik Lajoš sa pýšil nočnou korisťou.
Ukazoval starým zlaté prstene a náramky, posiate drahokamami. Zvlášť
jeden žiaril ani slnce.

„Ten zanesiem milej na pamiatku," povedal. A keď zabalil všetko do
vrecúška, opýtala sa stará:

„Čo s dievčaťom?"

Lajoš sa potuteľne uškľabil a významne pošúchal palcom po ukazováku:

„Budeme ju premieňať na peniaze. Inžinier bude platiť, až sa budú hory
zelenať!"

Tak sa zvrtol osud Evičky Horalovej.

A keď sa o všetkom dohodli, Lajoš sa pobral smerom k Jastrabej skale i s
vrecúškom šperkov.

# 5. Medzi životom a smrťou

Evička začala žiť medzi ľuďmi, ktorí boli doma všade, kam prišli. Ich
rodinným kozubom bol oheň na šírom priestranstve. K ohňu sa utiekali v
pohode a k ohňu vystierali ruky i v nepohode. Pri ohni sa veselili i
žalostili. Oheň bol súčasťou ich života.

Pod Jastrabou skalou sa starali o oheň Evička s Lojzkom. Tak rozhodli
starí.

„Dnes musíme nanosiť veľa-veľa dreva. Takú hŕbu!" rozhodil Lojzko
rukami.

Evička nechápala, prečo naraz bolo treba toľko dreva.

„Už nevládzem," usrkla. Nikdy nechodila bosá. Podošvy ju pálili, akoby
stúpala po žeravom uhlí.

Doniesol jej akési čižmy s rozškľabenými
pyskami. Našiel ich nedávno na smetisku. Bolesť ju prinútila, aby si ich
obula. Vyzerala ani povestný rozprávkový kocúr. Opálali sa na nohách,
ale neráňali podošvy.

Starý rúbal haluze na dlhé polená, a keď usúdil, že ich je dosť,
rozkázal Lojzkovi:

„Postav míľu!"

Evička nevedela, čo je to míľa. Stále ju tu prekvapovali nové a nové
slová. Kvokla si na päty a pozorovala Lojzka, čo bude robiť.

Lojzko najprv zatĺkol do zeme kolík. Okolo neho pozhŕňal suché lístie,
raždie a potom začal ukladať polená do kužeľa. Najprv tenšie, potom
hrubšie a hrubšie. Čosi-kamsi poukladal všetko drevo. Potom nakopal
šúplat a obložil nimi celý kužeľ od spodku do vrchu. Na jednom mieste v
dreve vynechával dieru a tou vstrčil do kužeľa hlaveň.

O chvíľu zelený kopenec začal čmudiť. Dym sa tlačil pomedzi šúplaty. Kde
sa zakúdolilo viacej dymu, tam vopchal ďalšiu šúplatu. Až potom, keď sa
po celom povrchu míle rovnako plazil sivý, akoby špinavý dym, upchal
šúplatami aj dieru. Viacej sa o míľu nestaral. Kvokol si k Evičke. Bol
spokojný so svojou robotou.

„No už vieš, prečo bolo treba toľko dreva? Starkému pálim uhlie!"
povedal sebavedome. „On je kováč. A kováči potrebujú uhlie, aby mohli
kovať. Ja som tiež chcel byť kováčom, ale báčik Lajoš ma odhovoril. Jeho
remeslo je lepšie."

„A čo robí báčik Lajoš?"

„Veď som ti už povedal, že je zbojník!"

Jaj, nemal Lojzko vysloviť tie slová. Počul ich báčik Lajoš, ktorý sa
znenazdajky zjavil ako strašný hôrny duch.

„Cit!" zahriakol ho -- a už sa Lojzko váľal po zemi. Kopal ho a bil, div
ho nezabil. Ale Lojzko mal tuhý život. Tuhší ako mačka. Vydržal. Hodil
sa Lajošovi na nohy, bozkával mu obuv a zaklínal sa:

„Nech ma obenk zabije, nech mi jastrab vyklove srdce a líšky nech
roznesú moje črevá, ak to ešte raz poviem. Ó, odpusť mi, báčik, odpusť!
Viac to neurobím."

Až potom mu Lajoš dovolil vstať. Spolu odišli ku koňom, rozputnali ich a
stratili sa s nimi kdesi v bučine.

Evička vzbĺkla hnevom. Ak bol Lajoš skutočne zbojník, prečo zbil Lojzka,
keď mal pravdu?!

„A vy -- čo ste ho nechránili?" osopila sa na starého. „Len zlí ľudia
bijú deti!"

Čakala, že sa starý osopí na ňu. Ale starý iba pohodil rukou a odišiel
pridusiť dym na míli.

Zrazu jej bol Lojzko bližší. Ktovie, či sa aj on nedostal medzi nich ako
ona. Mal belšiu tvár. Keby spolu ušli... No zaraz si uvedomila, že sa to
nemôže stať. Lojzko počúval starých, prisahal Lajošovi. Bál sa ich. Iste
mu prikázali, aby ju strážil, lebo keď ostanú sami, nespúšťa ju z očí.

I starí otŕčajú hlavy, ak sa očupí kdesi za bukom.

Pred obedom sa vrátila stará. Odišla hneď ráno s prepásanou plachtičkou
krížom cez plecia. Doniesla veľký batoh. Starý jej ho pomohol zložiť.
Bol v ňom peceň chleba, hruda syra, hrniec s masťou a dve veľké pradená
domácej priadze.

„Kto ti?" opáčil starý.

„Horárka. A kde je Lajoš?"

„Odišli s Lojzkom na brod."

Potom stíchli. Stará uložila poživeň do koryta, ktoré bolo priviazané
pod vozom o rázvoru. Odkiaľsi z voza vybrala dve neveľké doštičky a
kolík.

„Poď sem!" pokynula Evičke. „Vieš rátať?"

Evička prikývla. Stará jej podala najprv jednu doštičku. V prostriedku
na nej bola obdĺžniková mriežka z tenkých paličiek. V strede na každej
paličke bola dierka.

„Porátaj, koľko je dierok!"

Evička odpočítala dvadsať.

„A teraz odrátaj z tohto pradena dvadsať a ešte raz dvadsať nití."

I to urobila.

Stará odvila z pradena napočítané nitky, odrezala ich a namotala na
kolík, ktorý starý zatĺkol do zeme. Podobal sa zapichnutému vretenu.
Potom podala Evičke druhý koniec priadze.

„Navleč vždy jednu nitku osnovy do dierky a druhú do medzery medzi
paličkami."

Keď aj to urobila, stará jej podala druhú doštičku, do ktorej bola
vsadená podobná, ale hustejšia mriežka bez dierok v tenučkých paličkách.

„A teraz prevleč všetky nitky osnovy cez brdo."

Bola to prplavá práca. Starej sa však bála. Nechcela ju rozhnevať. Len
čo ju skončila, stará jej podala akúsi plochú kosť a klbko priadze.

„Nasnuj útok na člnok!"

Evička si obzrela kosť. Nepodobala sa na člnok, skôr na veľké písmeno I.

Potom sa stará pohodlne usadila na zem, priviazala si osnovu o pás,
napla ju telom -- a Evička mala oči nechať na jej práci. Pomocou zadnej
doštičky pohybovala polovicou nití osnovy raz hore, raz dolu a zakaždým
skrížením nití osnovy prevliekla priečne nitku útoku a prednou doštičkou
pribuchla ju ku tkanivu. O chvíľu sa najjednoduchší tkáčsky stav na
svete rozbehol na plné obrátky:

Hore -- sprava, dolu -- zľava, buch, buch.

A tkanica rástla navidomoči.

Keď sa vrátil Lajoš s Lojzkom s poumývanými koňmi, stará prestala tkať.
Vytiahla z koryta chlieb a syr. Odkrojila po kúsku každému. Len Lajoš si
odfaklil sám najväčšie kusisko.

Evička sa najväčšmi bála čudného stolovania okolo ohňa. Jedlo z rúk
starej sa jej bridilo. I teraz zanechala na syre otlačky špiny. Razom
pocítila žalúdok kdesi v hrdle. Rozkašlala sa a ušla za voz, aby
nevideli, ako ju napína. O chvíľku prišiel Lojzko za ňou.

„Na, zjedz, ja nemôžem," podala mu syr a chlieb.

Vďačne pozrel na ňu. Vzal si. Mal umytú hlavu, čisté ruky. Vari po prvý
raz.

„Donesiem ti za to maliny," povedal. A už ho nebolo.

Skutočne, doniesol jej za priehrštie malín. Maliny, jahody a divý egreš,
ktorý rástol v chrapači, boli jej potravou.

„Našiel som plávky. Uvidíš, aké sú dobré upečené."

Nazbieral húb celú kopu. Hlavičky mali sivé, fialové, hnedé a
zelenkasté. Naukladal ich na plochú skalu v pahrebe. O chvíľu škvrčali a
príjemne rozvoniavali. Chutili ani mäso. Ako odišla z domu, po prvý raz
pocítila, že je nasýtená.

Večierkom ju pochytila ťažoba. Krútila a zvíjala sa od bolesti.

„Hádam si sa veľa najedla," starostil sa Lojzko. „Poď, vydáviš, odľahne
ti." A za bučkom jej ukázal, ako si má vopchať prsty do hrdla. Vyvrátila
huby, ale bolesť ani potom neprestávala. Vrútila sa do hlavy. Začali sa
pred ňou krútiť stromy. Ledva sa dovliekla k vozu. Tam odpadla. Začula
krik a na čele zaraz pocítila starej kostnatú ruku.

„Šibe ju var. To by nám ešte chýbalo, aby sa otrávila!" A začal biť
Lojzka. „Ty si na vine, ty!"

Na viac sa nepamätala. Zrazu zakrúžil nad ňou akýsi dravec. Mal výzor
báčika Lajoša. Hodila sa mu k nohám ako Lojzko:

„Nie, nie!" modlikala.

Dravec ju neľútostne zdrapil do pazúrov a
letel, letel s ňou ďaleko, ďaleko. Hádam boli už za deviatimi horami a
za deviatimi dolami, keď sa mu vyšmykla z pazúrov. Padala do tmavej
hlbokej priepasti. Padala ustavične a nemohla dopadnúť. Priepasť nemala
dna. Rozhodila ruky. Zachytila sa o akýsi predmet. Šteblík! A nad ním
druhý.

Rebrík!

Viedol hore z priepasti. Spadla tak hlboko, že nedovidela otvor
priepasti. S námahou sa pokúšala dočiahnuť ďalší šteblík -- a ďalší.
Ťažko to išlo, lebo ju vláda načisto opúšťala. Ale nesmie hlbšie
spadnúť, nesmie, lebo by zahynula. Musí sa vyslobodiť z tejto temnoty.
Musí sa zachrániť! Tam hore bude voľná. Ujde. Starí nevedia, kde sa
podela. Je ďaleko od nich. Nechytia ju.

A hľa, jej námaha nie je márna. Hore na konci priepasti sa rozbresklo
svetielko ako špendlíková hlavička. Posielal ho slnečný deň. Vábilo.
Posilňovalo. Rástlo po každom šteblíku. A keď už bola neďaleko povrchu,
zrazu jej podávali ruky drahí ľudia a vytrhli ju z tej večnej tmy.

„Ocko! Mamička!" zajasala.

„Chválabohu!" počula známy hlas a roztvorila oči. Nad ňou sa nakláňal
Lojzko. Držal v ruke pohár s mliekom. Cítila omliečené pery i hrdlo.

„Kde sú moji rodičia?" zašeptala.

„Neviem."

„Neboli tu?"

„Nie."

Zosmutnela.

„Tak... tak sa mi to len snívalo?"

„Dlho si bola v bezvedomí."

„Zomriem."

„Už nie. Modlil som sa, aby ťa Devla uzdravil. Nechcel som ťa otráviť."

„A kto je Devla?"

„Je to po cigánsky boh."

Pohladila ho po ruke.

„Napi sa. Mlieko ti dá silu."

Vypila až do dna. Dobre jej padlo. Potom zaspala. Ale už nepadala do tej
bezodnej priepasti.

# 6. Príhoda na fare

Keď sa Evička zviechala z voza, míľa bola už rozbúraná, uhlie vo
vreciach a veľký zväzok tkaníc visel na rebrine. Z toho usúdila, že sa
dlho potácala medzi životom a smrťou. Všimla si, že sa všeličo zmenilo,
kým bola v bezvedomí: čistá plachta vo voze, čistý pohár, v ktorom jej
Lojzko podával mlieko, čistý hrniec na ohnisku a nadovšetko -- stará sa
voči nej správala vľúdnejšie.

„Bála sa, že zomrieš," prezrádzal Lojzko. „Doniesla mlieka plnú konvu.
Dali sme ju do studenej vody v studničke. Odtiaľ som ti nosil v pohári.
Bola si taká rozpálená. Skoro si zhorela."

Dobre jej padli Lojzkove slová. Nevedela pochopiť, prečo naraz
prejavovali o ňu toľko starostlivosti.

„Dade s báčikom odišli s koňmi na jarmok," zvestoval jej ďalšiu novinu.
„Donesú veľa peňazí."

Až teraz si všimla, že chýbajú dva čierne kone. Lajoš nebol tu. Nemusela
sa ho báť.

Motala sa okolo ohňa. Slabosť jej podlamovala nohy.

Lojzko navláčil pod voz čečinu.

„Poď," povedal jej. „Tu nám bude dobre."

Usalašili sa pod vozom na čečine spolu s Belkom. Roztiahla údy a
vychutnávala príjemný chládok. Skutočne, dobre im bolo.

O chvíľu stará podstrčila pod voz čistý tanier s polievkou. Príjemne
voňala. Zajedla si. Potom tanier podala Lojzkovi.

„Dojedz. Nevládzem."

Tanier putoval k Lojzkovi, od neho k daje a od nej zas k Evičke -- s
mäsom!

Nechcela veriť vlastným očiam. Stará ju načisto prekvapila. Keby nebola
špinavá a smradľavá, možno by jej z vďačnosti bozkala ruku.

Evička sa podobala mladej jedličke, keď ju v lese pridlávi koleso. Ťažko
vstávala, ale keď už vstala, chytro sa pozbierala. Na druhý deň pomáhala
Lojzkovi nosiť drevo.

„Daje povedala, že by si potrebovala slepačiu polievku. Od nej človek
mocnie. Ja ti ju navarím."

„A kde máš sliepku?"

„Neboj sa. Bude aj sliepka!"

Vyhrabal z haraburdia dlhú dratvu. Na ňu zakosílil háčik. Nechápavo ho
pozorovala. Tu rýb nebolo. Načo mu je háčik? Poodvaľoval kamene, chytal
dážďovky a navliekal na háčik. Keď sa na háčiku zvíjala celá hrča
dážďoviek, povedal jej:

„Vrátim sa pred večerom."

„Vezmi ma so sebou!" modlikala. Myslela, že naozaj ide na rybačku.

„Idem ďaleko. Nebudeš vládať."

„Neboj sa, už vládzem," uisťovala ho, až pristal.

Zišli spod Jastrabej skaly do mladej bučiny, potom do borovicového lesa
a cezeň na pastviská. Odkiaľsi vetrík prinášal k nim ozvenu liatovcov.
Ďaleko na poludňajšej strane sa pásol kŕdeľ oviec.

Veľa ráz oddychovali. Evička nevládala. Čižmy boli ťažké, nepohodlné.
Ledva ich vláčila.

„Chyť sa, vezmem ťa na chrbát!"

Nezdráhala sa, keď si kvokol. Chytila ho okolo hrdla a už ju vliekol
dolu k lánom obilia. Tam postáli. Hlboko v doline učupená skrývala sa
dedina. Prezrádzal to kostolík, postavený nad dedinou.

Vedľa kostola rozprestierala sa haluzami ohradená záhrada.

„Tam ideme," ukázal Lojzko na záhradu.

Evička nevidela v záhrade nijaký rybník, aby Lojzko mohol použiť svoj
háčik. Ľahko prešli cez plot.

„Tu si sadni do trávy a počkaj ma."

Počúvla. Učupila sa do trávy a pozorovala, čo bude Lojzko robiť.

V tráve sa popásal kŕdeľ sliepok. Opatrne sa prikrádal ku kŕdľu, a keď
bol dosť blízko, hodil háčik s dážďovkami pred ne. Odleteli. Znovu sa
pokúsil. A znovu odleteli. Ani jedna nechmatla po návnade. Razom
pochopila: Chcel chytiť sliepku, aby jej mohli navariť polievku.

Nie, kradnúť nedovolí!

Rozbehla sa za Lojzkom. Zdalo sa, že sa mu lov podarí. Na návnadu sa
ulakomil kohút. Vyskakoval a škriekal, keď ho Lojzko poťahoval k sebe.

Zrazu si uvedomila, že ju nestráži. Že môže ujsť!

Túžba po slobode bola taká mocná, že ju niesla ako pierko do farského
dvora. Tam sa zháčila. Prostred dvora stála belovlasá pani. Kŕmila
žltučké kačiatka. Keď si ju všimla, vrhla sa k nej:

„Pani, prosím vás, prosím..." Ďalej nevládala. Zahmlilo sa jej v očiach.

„Ale dieťa..." počula vľúdny hlas a cítila, ako ju pani dvíha zo zeme.

„Zachráňte ma!... Nie som Cigánka!... Môj ocko je inžinier... Verte
mi... Bývame..."

Ale kde bývajú, stará pani sa nedozvedela. Zo záhrady sa ozval susedov
srdnatý hlas:

„Už ťa mám, ty nezbedník!"

Zápäť rozčertený chlap dovliekol pätiaceho sa Lojzka. Strčil ho pred
paniu.

„Tchora ste mali v záhrade -- a akého šikovného!" A keď zbadal Evičku,
zviedal: „Aj vo dvore?"

„Nie," povedala pokojne stará pani. „Prišla sa mi zdôveriť, že nie je
Cigánka."

„A vy jej veríte? Len sa dobre na ňu pozrite!"

Stará pani si ju začala skúmavo obzerať. Zo strapatých vlasov skĺzol sa
jej zrak na vpadnuté tmavé oči a bledú, priesvitnú tvár, potom na
špinavé handry, čo mala na sebe a najdlhšie spočinul na roztrhaných,
nemožne veľkých čižmách.

Evička ju bojazlivo pozorovala. Hanbila sa za svoj výzor. Najväčšmi ju
trápilo, či uverí jej a či tomu zlostnému človeku.

„Balamutí!" dobiedzal chlap, aby starú paniu presvedčil. „Len ju
prichýľte -- a uvidíte, ako sa vám do rána odvďačí!"

„Máte pravdu, pán sused," povzdychla napokon stará pani. „Na dôveru
človek často dopláca."

Podala dievčaťu korunu.

„Na, tu máš, dieťa moje, kúp si cukríky."

Evička to nečakala. Jej -- a almužnu! Pustila korunu ani čo by bola
žeravá. Zoprela sa proti výroku starej panej, ako len mohla:

„Nie! Nie! Nie som Cigánka! Počujete? Nie!" kvílila, plakala, chytala sa
za hlavu.

Nebolo to nič platné. Zlostný chlap zagánil na nich a ukázal prstom von
zo dvora:

„Arak, more, lebo bude zle!"

Ani nevedeli, ako vybehli z farského dvora.

Hore nad kostolom hodila sa Evička do trávy. Dlho žalostila. Lojzkovi
nad ňou išlo srdce puknúť.

„Vidíš, neuverili ti," pohládzal ju po hlave, „neuverili. Darmo už budeš
utekať. Poď, daje nič nepoviem."

Vzal ju za ruku a pomaly sa pobrali pod Jastrabiu skalu.

# 7. Nečakaný list

Starú paniu znepokojila príhoda s deťmi. Trápilo ju, že sa unáhlene
rozhodla. Nemala počúvať suseda, ale najprv vyspovedať dievča, prečo ju
tak úpenlivo prosilo, aby ho zachránila. So svojím trápením sa zverila
synovi. Ešte väčšmi ju znepokojil.

„V novinách naozaj bolo, že akýsi inžinier hľadá stratené dieťa,"
povedal jej. Nevedel sa rozpomenúť, kedy to čítal, nuž začali prezerať
staré noviny, určené už na podkurovanie v kuchyni. Skutočne, našli
Horalov oznam.

Stará pani si ho pozorne prečítala.

„Bola to ona?"

Pokrčila bezradne plecami.

„Aj bola, aj nie. Odohralo sa to tak rýchlo. Nemohla som si zapamätať
podrobnosti. Pamätám sa len, že mala čierne vlasy a bola čajsi taká
vysoká."

Potom sa odmlčali.

Hľadali východisko. Stará pani mlčky krútila hlavou a po chvíli
povedala:

„Neverím, že by sa dieťa v takom veku vedelo tak pretvárať. Čo urobíme?"

Uzhodli sa, že stará pani napíše list inžinierovi Horalovi. Večer
zapálila sviečku a napísala trasľavou rukou:

Vážený pán inžinier!

Čítali sme v novinách Váš oznam, v ktorom sa obraciate na verejnosť, aby
Vám pomohla pri hľadaní Vašej dcérušky. Oznamujem Vám, že podobné dievča
bolo dnes u nás. Vyzeralo ako Cigánča. Plakalo a prosilo ma, by som ho
zachránila. Tvrdilo, že nie je Cigánka, že jeho otecko je inžinier.
Viacej som sa nedozvedela, lebo som nevedela o Vašom trápení. Ak sa Vám
dieťa nevrátilo, bola by som rada, keby Vás môj list priviedol na jeho
stopu.

Na tretí deň po odoslaní listu, zastalo pred farou čierne auto. Vystúpil
z neho vysoký muž v športovom obleku a ponáhľal sa do fary.

„Som inžinier Horal," uklonil sa. „Prosím, od vás som dostal tento
list?"

Stará pani mu vyšla v ústrety.

„Áno, ja som ho písala. Nech sa páči ďalej."

Rozpovedala mu, čo ju primälo, aby mu napísala.

„Ešte sa nevrátila?"

„Bohužiaľ, ešte nie," povzdychol Horal.

Vytiahol fotografiu a podal ju starej panej. Usmievalo sa z nej na ňu
krásne dievča.

„Nemala takéto šaty?" podal jej zdrap hodvábu s vyšitou čajkou. „Kdeže!
Visela na nej akási kacabajka a široká sukňa, niekoľko ráz opásaná okolo
bedier. Na nohách... Škoda hovoriť! A špinavá bola." Inžinier Horal
zosmutnel.

„Teda sa nepodobala na moju dcérku?"

„Ťažko povedať. Vlasy mala počerné, oči -- myslím -- tiež. Aj výška by
súhlasila. Ale tváričku rozhodne nemala bucľatú. Bola bledá, prepadnutá
ako po chorobe."

Potom si oživovala v pamäti všetky podrobnosti.

„Viete, čo ma najviac prekvapilo? Povedala: Môj ocko je inžinier.
Cigánske deti nevolávajú otca ockom. Ako vám hovorievala?"

„Ocko, ocinko..."

Keď všetko uvážili, predsa len viac príznakov nasvedčovalo, že to mohla
byť Evička Horalová.

„Pani," dotkol sa jemne jej ruky, „neviete si predstaviť, ako trpí moja
manželka. Začal som už veriť, že dcérka nežije, no váš list vzbudil
znovu nádej. Je to naše jediné dieťa."

Ťažko ho bolo počúvať, a pomôcť mu nevedela.

„A kam odišli?"

„Do hôr. To ma tiež prekvapilo. Cigáni sa boja samoty. Najradšej sa
držia pri dedinách."

Vstal.

„Čo chcete podniknúť?" opýtala sa ho.

„Zoženiem chlapov, pôjdeme ju hľadať."

Pochybovala, že by v dedine našiel súcich chlapov, čo by sa dobre
vyznali v tých vysokánskych a hlbokánskych horách. Jednako mu chcela
pomôcť.

„Viete čo?" poradila mu. „Ak sa deti skutočne zdržujú v horách, vedel by
vám pomôcť iba jeden-jediný človek: horár z Čierťaže. On sa najlepšie
vyzná vo svojom revíri. A je to aj dobrý človek. Verím, že vám pomôže."

Vyšla s ním k autu, a keď chcel naštartovať, pokrútila záporne hlavou:

„Z tejto strany sa do Čierťaže autom nedostanete. Horár používa koňa a
niekedy ľahký vozík, keď príde s rodinou do kostola."

„A peši je to ďaleko?"

„Záleží na tom, ako pridáte do kroku. Cesta je zlá. Možno, že by ste ta
zašli za tri hodiny."

Horal pozrel na hodinky. Ručičky ukazovali na druhú hodinu popoludní. Do
piatej by tam mohol byť a do deviatej večer je vidno. Rozhodol sa, že
pôjde peši.

Zaparkoval auto na farskom dvore a vydal sa na cestu podľa rady starej
panej. Ako dobre, že si vzal pre každý prípad športový oblek, inak by sa
musel vrátiť. Počul už o horárni v Cierťaži. Bola postavená a vybavená
pre zahraničných hostí. Horár sa staral o zver a o dobrú pohodu
poľovníkov, ktorých privádzali z ministerstiev.

Cesta viedla dolinou, sprvoti dosť širokou. Po jej stranách sa zvažovali
polia skoro až k potoku. Postupne sa zužovala, takže ju pozdĺž pretínali
iba potok a vozovka. Horal stúpal vyše hodiny, kým sa dostal pod Dančovo
bralo. Trčalo vysoko nad potokom a dolinu rozdeľovalo na dve ďalšie
doliny. Bralo pomenovali ľudia po zbojníkovi Dančovi, ktorý sa tu
ukrýval. Nedal sa lapiť. Radšej skočil z brala do potoka a zabil sa.

Na tomto mieste podľa rady starej panej mal odbočiť doprava. Vošiel do
doliny, vyhlodanej prívalmi. Nie, nebola to dolina. Skôr tunel alebo
skleník, zastrešený zeleňou bukových vetví. Cez ne slnko preosievalo na
zem svoje zlato. Vo vlhkom, teplom vzduchu rástli tu bujné kry malín,
obťažených voňajúcim plodom. Stačilo si len čupnúť pod ne. Samy padali
do dlane a príjemne osviežili. No Horal nemal čas všímať si všetko v
tejto prírodnej rezervácii. Hnala ho túžba čím prv byť v horárni.

Dolina stúpala do vrchu. Asi po hodine znenazdajky vyústila na neveľkej
horskej rovine. Tu rástli borovice, smreky, zakrpatené brezy a kry
červenej bazy. Uprostred doširoka rozkročená stála horáreň s
hospodárskymi budovami.

Len aby bol horár doma a nemusel ho dlho čakať. Šťastie mu slúžilo. Keď
zbrechli psi, vyšiel z horárne vysoký, mocný chlap s čiernou bradou.
Podľa obleku usúdil, že je to horár. Priclonil si oči, lebo mu prišlo
pozrieť proti slnku, aby zvedel, kto prichádza.

„Som inžinier Horal," predstavil sa príchodzí. „Prepáčte, že vás
vyrušujem."

„Aké vyrušovanie," zaznel zvonivý barytón. „K nám chodí veľa ľudí. Nech
sa páči!" zval ho do horárne.

„Nemám veľa času. Hádam by sme tu mohli..."

„Ale čo by sme sa tu vypekali, keď je dnu príjemný chládok."

Vošli do horárne. Po stranách chodby vítali Horala lovecké trofeje:
parohy, kly, vypchaté zvery a vtáci. Voviedol ho do horárskej izby s
dômyselne postaveným kozubom, pod ktorým sa mohla upiecť aj srna.
Nábytok tu bol z červeného smreka. Ale ľudská ruka neurobila doň ani
jednu dieru, nezahlobila ani jeden klinec. Všetko prispôsobili
vynaliezavé ruky tak, aby v prirodzenom stave a tvare slúžilo človeku.
Rozpílený kmeň s dvoma pármi konárov -- to bol stôl. Okolo neho namiesto
stoličiek stáli klátiky, majstrovsky prispôsobené, aby sa na nich dobre
sedelo. Na stolujúcich ceril zuby ostrovid, nechýbal ani vážny medveď.
Stál v tmavom kúte a pôsobil pošmúrnym dojmom.

Horár usadil hosťa, pootvoril vešiakovú stenu s bohato vyrezávanými
poľovníckymi ozdobami. Vytiahol z baru za stenou fľašu a tri kalíšky.
Potom odchýlil dvere, zrejme na kuchyni.

„Mamička, máme hosťa."

Vošla silná a primerane k manželovi vysoká pani s hladko pričesanými
prešedivenými vlasmi, príjemného zovňajšku. Pri predstavovaní Horal jej
chcel bozkať ruku podľa spoločenskej obyčaje. Nedovolila. Pripila si s
nimi a po zvítaní vrátila sa do kuchyne.

Horár si napchal tabaku do fajky, a keď si pripálil a vybafkal prvé
kotúče voňavého dymu, pousmial sa:

„A teraz povedzte, pán inžinier, prečo ste sa unúvali tak ďaleko za
nami."

Horal opakoval horárovi z čierťaže všetko, čo už vravel nespočetnekrát
mnohým ľuďom. Ťažko sa mu vydierali slová z úst, lebo vždy rozjatrili
bolesť. Končil príhodou s deťmi na farskom dvore a ich odchodom do
horárovho revíru.

Horár ho pokojne vypočul, preškrabal si fajku a zahútal sa.

„Chlapec by mohol byť Oláhov. Ale dievča? Nepamätám si, že by Oláhovci
mali aj dievča."

„Kto sú tí Oláhovci?"

„Ale to je taká rodinka kočovných Cigánov. Bohvie, čo ich privádza občas
pod Jastrabiu skalu. Starý Oláh si tam vždy napáli uhlie a potom odídu."

Medzitým pani horárka priniesla domácu šunku a chlieb. Prisadla si k
nim. Dozvedela sa, po čo prišiel do horárne inžinier Horal.

„Hej," povedala s účasťou. „Búrka po horách a trápenie po ľuďoch chodí.
Aj my sme mali raz také trápenie, a keď sme si mysleli, že zúfame, na
dobré sa obrátilo. Vravel si už pánu inžinierovi?" opýtala sa manžela.
„Nie."

„Bola u nás na letovisku ministrova dcéra s malým neduživým dieťaťom,"
rozhovorila sa horárka. „Prišli, aby mu naše slniečko a naše povetrie
vymaľovali líčka načerveno. Navštívil vnuka aj pán minister. Sedeli sme
tu v tejto miestnosti. Doniesla som chlapčekovi hračky po našich deťoch.
A pán minister, ako obyčajne, odopäl si zo zlatej retiazky hodinky a
začal v nich špárať."

„To viete," prerušil ju manžel. „Každý si na niečo potrpíme. Pán
minister na správny čas. Ale hodinky mu vždy strečkovali!"

„Predstavte si," pokračovala horárka, „čo sa nestalo! Pán minister si
chce hodinky pripnúť -- a retiazka fuč! Hľadali sme ju všade. Všetko sme
prekutali. Ani čo by sa do zeme prepadla. Napokon to vyzeralo tak, že
sme ju my ukradli. Manžel mohol prísť o zamestnanie. Neviete si
predstaviť, čo sme prežívali. A tu -- ani čo by spadla z neba --
objavila sa stará Cigánka.

„Buď požehnaná, pani moja!" povedala mi. „Vidím, že je tvoje srdce
dobré, ale tvoja duša utrápená. Povedz starej daje, čo sa ti stalo.
Stará daje sa vyzná v minulosti i v budúcnosti. Ukáž ruku!"

Odtiahla som si ruku. Iné som chcela vedieť.

„Radšej by ste mohli povedať, kde sa podela retiazka pána ministra."

Starú myklo, vyzerala ako nepríčetná, natiahla dopredu ruky a začala
pomaly hovoriť:

„Vidím kučeravé vlásky... a vidím prasiatko... a vidím zlato, ťažké
zlato..." Potom sa strhla, otvorila oči a opýtala sa: „Čo hovorila stará
daje?"

„Spomínali ste kučeravé vlásky..."

„Hen tie," ukázala kostnatou rukou na ministrovho vnuka.

„... a prasiatko..."

Stará sa začala bezradne obzerať. Vytiahla som z koša, kde boli hračky,
malú sporiteľničku po našich deťoch, ktorá mala podobu prasiatka.
Chlapček sa s prasiatkom rád hrával a bolo aj vtedy na stole.

„Áno, to je ono!" pokývala stará hlavou.

„... a zlato? Kde sa podela zlatá retiazka?"

Na naše veľké prekvapenie rozkázala, aby sme otvorili prasiatko. Bola v
ňom zlatá retiazka!"

„A tak sa všetko, chválabohu, vysvetlilo," dokončil horár. „Chlapec sa
hral na stole s prasiatkom a nezbadali sme, kedy doň vpustil zlatú
retiazku. Pán minister, prirodzene, bohato odmenil starú a ja ich od
tých čias trpím, keď zavše prídu pod Jastrabiu skalu."

„Myslím, že ste na dobrej ceste," usudzovala horárova pani. „Stará je
veľká vidma. Vie zachytiť i tie najtajnejšie myšlienky. Určite aj vám
pomôže. Škoda, že ste neprišli včera. Bola tu. Vrátila konvu od mlieka a
doniesla mi tkanice. Nič za ne nechcela, iba čo som jej dala poživeň."

Horal sa pozrel netrpezlivo na hodinky. Ani sa nenazdal, ručička
poskočila na šiestu hodinu večernú.

„Prosím vás," povedal, „išli by ste so mnou pod tú..." Nevedel si chytro
spomenúť, kde sa zdržiavali Cigáni.

„Jastrabiu skalu?" pomohol mu horár. „Už je neskoro. Za svetla by sme
tam zašli, ale prichodilo by sa nám aj vrátiť. Náš les je nie hradská."
A dodal: „Zajtra ráno pôjdem na obchôdzku. Stavím sa tam s vami."
Horalovi nezostávalo nič iné, len prijať pohostinstvo týchto
spoločenských ľudí. Poukazovali mu celé zaujímavé zariadenie horárne.
Ubytovali ho v jednej z panských izieb hore na poschodí.

Večer dlho sedeli a pozorovali, ako v mesačnej noci vychádzajú zo
smrečiny jelenice a srny s mláďatmi, aby ich popásli na vlhkej tráve.

Ráno na svitaní opustili horáreň. S veľkou nádejou sa inžinier Horal
vybral pod Jastrabiu skalu. Netušil, že bude stáť na čečine, kde
odpočívalo jeho dieťa, že bude obzerať pahrebu a spálenisko míle, na
ktoré nosilo drevo, že sa jeho nohy obtrú o kriaky, z ktorých si trhalo
divé egreše, aby zahnalo mučiaci hlad. Ale netušil ani to, že ju
neuvidí. Cigánske ležisko našli pusté.

# 8.  Veštba starej Cigánky

Ani belavý člnok predieral sa voz s plachtou pomedzi hustú osnovu
bučiny. Kde sa osnova zachlpila, postál a kde zredla, šuchol sa
rýchlejšie do mesačného svitu.

Na kozlíku sedel Lojzko. Držal v rukách opraty a bič. Viedol kone po
hôrnej ceste horských chrbátov. Pri ňom sedela schúlená Evička.
Ustrašene zízala do lesa.

„Ešte bolí?" tíško sa opýtala Lojzka. Mlčali od chvíle, čo opustili
Jastrabiu skalu.

Prikývol.

Citlivo mu siahla na sánku pod uchom. Na prstoch pocítila lepkavú krv.
Trpel. Pre ňu.

Len čo sa vrátili z farského dvora, stará mrzko zagánila na Lojzka.
Chmatla ho za ucho a tak bolestivo krútila, že reval od bolesti.

„Kde si bol? Vrav!"

„V dedine."

„A čo si tam robil? Há?"

„Kohúta sme chytali."

„A kde je? Nó?"

„Sedliak ma chytil a zbil."

Prenikavo mu pozrela do očú. Až potom utrúsila:

„Zbil? Devla ho skára!"

Ale aj tak sa jej čosi znevidelo. Chvíľu zadubene škúlila do ohňa, a keď
prevŕtala zrakom aj Evičku, náhle rozhodla:

„Doneste vodu, zalejte pahrebu!"

Hneď uhádli, čo to znamená. Koniec ohňu, koniec bývaniu pod Jastrabou
skalou.

Pobrali sa na vodu. Lojzkovi krvácalo ucho. Evička sa snažila zastaviť
krv studenou vodou. Nevyzradil, že chcela ujsť, hoci mu stará natrhla
ucho. Bola mu za to vďačná. Nevzdávala sa však nádeje na záchranu.

„Aj keď ľudia neveria, že nie som Cigánka, môj ocko ma nájde a
vyslobodí. Uvidíš."

Lojzko záporne pokrútil hlavou.

„Keď báčik Lajoš bude chcieť, otecko ťa nenájde. A báčik Lajoš rozhodol,
aby si u nás ostala."

So strachom sa obzrel dookola, či ho báčik Lajoš zas nepočúva. Nevšimol
si, ako Evička ešte väčšmi zosmutnela.

Nabrali vody a uhasili oheň.

„Odputnaj a zapriahni kone!" rozkázala stará, keď pahreba prestala
čmudiť.

Lojzko zapriahol do voza po ľavej strane čierneho Havrana a po pravej
strane bieleho Bandiho. Stará medzitým poukladala riad do koryta pod
rázvorou, priviazala o voz vrecia s uhlím i Belka na retiazku. Jemu,
neborákovi, prichodilo premerať cestu peši. Azda preto, aby bol
ustavične v strehu.

Na mrkaní stará vyšla na voz a vtiahla sa pod plachtu. Deťom pokynula,
aby si sadli na kozlík.

„Pohni!" rozkázala Lojzkovi a určila smer cesty: „Ku Kamennému mlynu."
Po chvíli dodala: „Poháňaj tak, aby sme zastihli ráno nad Dolinou
vývratov."

Lojzko šibol bičom.

„Hijó, Havran! Čihí, Bandi!"

A voz s plachtou sa pohol. Buchotal, hrkotal, vŕzgal a prašťal po hôrnej
ceste.

Touto stranou sa vraciavali vždy, keď mal báčik Lajoš robotu na
Jastrabej skale. Lojzko poznal cestu. A poznali ju aj kone. Pokojne
ťahali voz s plachtou, odfrkovali, iba tu a tam postáli, keď sa koleso
zadrelo do skaly a prichodilo sa tuhšie zaprieť.

Čím sa hlbšie ponárali do temravy, tým viac Evičku mrvil strach. Čo ak
ich tu niekto prepadne? S ňou i s Lojzkom si ľahko poradí a stará je
zdychavičná, nevládna. Zrazu sa jej zdalo, že je celý les plný čudesných
bytostí. Postávali ojedinele pozdĺž cesty a v skupinách obďaleč. Kde sa
pozrela, všade ich bolo plno. Vynárali sa zo šera. Číhali na stromoch. A
zakaždým, keď sa k nim priblížili, premieňali sa na stržne stromov,
kriaky, balvany a vývraty.

Z hĺbky lesa zaznelo strašidelné:

„Hu-hu-hú!"

„Čo je to?" zachvela sa a zimomriavky sa jej roztancovali po tele.

„Sova."

„A sova tak spieva?"

„Čo ja viem!" odvrkol.

Nebolo mu do reči. Pálilo ho ucho. Ustavične mokvala z neho krv. Evička
sa musela sama vyporadúvať so svojimi strašidelnými myšlienkami.

Dlho trvalo, kým ju hrkot kolies, hojdanie voza a hlboká noc učičíkali.
Čudesné bytosti sa zrazu strácali spred jej očí, mizli a viacej sa
neobjavovali. Zošuchla sa pod perinu a spánok jej oddelil tento svet od
sveta snov.

Nad ránom kone samy zastali konča Doliny vývratov. Lojzko zoskočil z
voza, roztiahol zmeravené údy a uvoľnil koňom zubadlá, aby sa mohli
popásť na zarosenej tráve.

Dolina vývratov dospávala noc ešte hlboko zababušená pod perinou hmly.
Na východnej strane vstával doružova vyspatý obzor. Od neho sa postupne
zabronievali vrcholce stromov a hora sa začala pomaly, akoby hanblivo,
vyzliekať z nočnej tmy.

Rodil sa nový deň.

Evička tvrdo spala. Nevidela, ako slnko vstáva z ranného kúpeľa za
horami, krásne a veľké, priam na dosah ruky. Lojzko v bázni hlboko
sklonil hlavu smerom k slnku a začal odriekať jednu z čudných modlitieb
starej daje:

„Ó, mocný Devla! Preveľká je tvoja dobrota, že nám zas posielaš darcu
života, aby napučali prsia zeme a dali nám všetko, čo potrebujeme."

V zahrúžení ani nezbadal, že zišla z voza stará daje, postála pri ňom,
dotkla sa mu ucha a ticho preriekla:

„Nechcela som ti ublížiť."

Potom sa odtratila do rúbane natrhať liečivých bylín.

Lojzko zakosílil reťaze na zadné kolesá a znovu zazubadlil kone. Keď sa
daje vrátila, sadla si k nemu na kozlík.

„Daj pozor! Pomaly!" pripomenula prv, než sa začali spúšťať do Doliny
vývratov.

Ocitli sa na hornom konci najčudesnejšej doliny týchto hôr. Ak lesy majú
svoj cintorín, tu po boji odpočívali ich lesní velikáni s telami
krížom-krážom poprepletanými, s chorošími čiapkami a okrúhlymi dierami
na hrudiach. V nich nachádzali prístrešie ďatle a žlny. Vo väčších
dierach hniezdili holuby, kuviky, sovy, ba aj kuny, lebo tu mali hojnosť
potravy.

V noci Dolina vývratov znamenala istú smrť. To stará dobre vedela. No aj
vo dne číhala tu skaza. Prívaly miestami celkom strhli cestu a miestami
nakopčili konáre a balvany. Zadné kolesá, upevnené reťazami do mŕtvej
polohy, škrípali po nich a skôr sa podobali vlačuhám.

I tak všetka ťarcha zadržať voz spočívala na koňoch. Húževnato sa
vzpierali pred vozom, vysoko dvíhajúc oje, aby ich nepridlávil na
krkolomnej ceste. Iba nad vysokým jedľovým lesom im Lojzko povolil uzdu.
Parilo sa z nich ani z lesa po daždi. Zastali na polianke medzi jedlami.

Boli na dne Doliny vývratov pri Drevenom prameni.

Evička sa zobudila až vtedy, keď voz zastal. Zošuchla sa vrtko na zem a
podišla k Lojzkovi. Stál pri akomsi drevenom sude, ktorého okraj trčal
nad zemou. No nebol to sud, ale dutý kmeň jedle, v ktorom blbotal
medokýš.

„Napi sa. Je dobrý," podal jej Lojzko pohár.

Chutil znamenite i na lačný žalúdok.

Keď sa občerstvili, pohol sa voz do horskej tiesňavy. Hučala v nej voda.
O chvíľu zastali pred troma balvanmi. Dva stáli po stranách ani stolica
a medzi nimi vodou omletý do podoby kolesa stál tretí balvan. Naň sa
rútila voda z Medvedieho úšustu, ale nikdy ho nerozkrútila, hoci ľudia
nazvali tento prírodný úkaz Kamenným mlynom.

Deťom zas prichodilo nanosiť dreva a postarať sa o oheň. Daje si
obliekla čisté šaty a špinavé namočila do vody. Potom rozkázala deťom,
aby naškrabali zemiaky. Dala do hrnca masti, cibule a na pripraženú
cibuľu mäso a zemiaky.

„Navar, aby ste mali čo jesť," naložila Lojzkovi. Poskladala čistú
plachtičku a previazala si ju krížom cez ramená. Vyzerala spokojne ani
vlčica, keď nájde bezpečný brloh pre mláďatá, aby sa mohla vydať za
potravou.

„Ak budete dobrí, voľačo vám donesiem," sľubovala im na odchode a zmizla
v horskej tiesňave.

V týchto končinách stará dobre poznala chodníčky i nechodníčky. Šla
pomaly, ale ustavične. Postála. Nabrala dychu. Zobla si malín a znovu
jej staré nohy merali cestu.

Slnce už bolo na pol nebi, keď došla na hradskú pod výmoľou. Pozdĺž nej
pobrala sa na prieslopu Pri troch studničkách. Zastala pod starým dubom,
aby si oživila v pamäti onen večer, keď pod ním našla dievča. Tam niekde
na tŕní musí byť zdrap z Evičkiných šiat. Márne ho hľadala. Priclonila
si tvár, zvraštila obrvy. O chvíľu pokojne pokyvkávala hlavou ako
človek, čo niečo rozuzlil. Vytiahla spoza ňadier bielu šatôčku, položila
ju pod dub a priťažila konárikom. Potom nabrala na troch studničkách do
priehrštia vody, ovlažila si zápästie i tvár, napila sa a chvíľu pobudla
na mieste, kde nedávno sedel utrápený inžinier Horal.

Odtiaľ zišla pod úšust. I tam posedela na siahovici. Oddýchla si a
pobrala sa poľnou cestou k vilovej štvrti pod fabrikou.

Zastala pred Horalovie vilou.

Nepotrebovala ani zazvoniť, Rex ju zbadal, pribehol k bránke a mrchavo
dobiedzal.

Z vily vyšla Anička. Zahriakla psa.

„Almužničku prosím, dobré srdiečko, almužničku," otrčila dlaň.

Ako sa stratila Evička, ani jeden prosebník neodišiel naprázdno od
Horalovie domu. Aj starej Cigánke doniesla Anička peniaz. Keď ho
podávala, stará jej zadržala ruku.

„Krásna slečna dobrého srdca, budúcnosť poveštím."

Anička si vytrhla ruku. Odbila ju so smiechom.

„Čo by ste vy vedeli!"

„Neobanuješ! Viem, čo viem. Stará som. Bolo mi všeličo zjavené..."

„Čože budúcnosť!" vysmiala sa jej Anička, „Tú môžete hocijako nacigániť.
Ale minulosť uhádnite, o ktorej viem!"

„Nerúhaj sa, dievča, nerúhaj! Budúcnosť predpovedať nie je každému
určené. Ale aby si vedela, že stará Cigánka vie, čo vie, rozpoviem ti aj
minulosť..."

Anička jej podala cez bránku ruku viac zo žartu ako vážne a stará
veštila z nej.

„Krásna slečna už prežila veľa radosti aj žiaľu."

„To azda každý človek!" prerušila ju Anička.

„Prvý veľký žiaľ prišiel do slečinkinho srdiečka, keď ostala sirotou.
Útla a bez mamičky..."

Aničke vyhŕkli slzy. Stará ich zbadala. Opýtala sa:

„Uhádla som?"

„Uhádli," priznávala Anička. „A čo potom?"

„Nič veselého nevidím v knihe slečinkinho života. Otecko sa znovu
oženil. Macocha mala radšej svoje deti ako teba, holúbok môj, a ty si
zas trpela..."

Stará pozrela skúmavo na Aničku. No keď Anička od údivu i smútku zmĺkla,
pokračovala:

„Macocha ťa potom vyhnala z domu..."

Anička si vytrhla ruku. Ďalej veštiť nedovolila.

„Dosť, starká. Múdra ste. Moja teta vás bohato odmení, ak jej poviete o
minulosti takú pravdu ako mne."

A vbehla do domu.

Stará čakala na túto príležitosť. Suchá, zlostná pani sa jej konečne
dostane do rúk. Bude jej jatriť ranu, aby sa nikdy nezahojila. No z domu
vyšla iná žena bledej, prepadnutej tváre, v čiernych šatách. Podľa
výzoru usúdila, že je to Evičkina mamička.

„Toto je moja teta, jej povedzte..." no Cigánka nedala Aničke dopovedať.

„A tá druhá, chudá a vysoká...?"

„To bola Evičkina učiteľka. Poznáte ju? Už odišla od nás."

Stará sa zháčila. Devla jej bral pomstu z rúk. Ale či nezodpovedá rodič
za dieťa, pani za služobnice?

Hlboko sa uklonila a povedala:

„Dobrotivý Devla nech je milosrdný k dobrej panej, ktorá trpí za cudzí
hriech."

Jej slová prekvapili pani Horalovú. Bezradne zostala pred čudnou ženou.

„Dobrotivý Devla viedol sem kroky starej daje, aby odhrnula záclonu
nevidoma a vyjavila jej tajomstvo..."

Pani Horalová nerozumela.

„Aké tajomstvo?"

„Kde sa podelo dieťa..."

„Ach!" zapotácala sa, zasiahnutá priam do srdca.

„Poďte, poďte, dobrá žena!" a voviedla ju do besiedky.

Na mieste, kde nedávno sedela vzdorovitá Evička s ospanlivou slečnou
Trúdou, uvelebila sa stará daje, rozhrnula si širokú sukňu a zadívala sa
na pani Horalovú takým uhrančivým pohľadom, že ju začala mrviť zima.

„Vzácna pani," začala pomaly hovoriť, „starej Cigánke bolo veľa zjavené,
veľa videla, veľa skúsila a veľa vie. Vidí do minulosti a vidí aj do
budúcnosti. Ak si vzácna pani praje, nech verí, že stará daje bude
hovoriť pravdu a len pravdu..."

„Áno, prajem si," prikývla vzrušene, „povedzte, čo viete o mojom
dieťati!"

Stará sa strhla, zažmúrila oči a natiahla ponad stôl kostnaté ruky.
Vyzerala strašidelne.

„Vidím samé kvety... Zvädnuté od úpalu... Vidím motýľa osudu na kvete,
ako vábi dievčatko..."

Odmlčala sa, aby nabrala do pískajúcich pľúc povetria.

„Vidím, ako dievčatko kráča voslep za motýľom osudu do neznáma... Hrozná
čierňava ho omotáva... celkom sa v nej stráca a... a... Juj!" vykríkla a
roztvorila oči.

Na pani Horalovú i na Aničku zapôsobili jej slová hlbokým dojmom. Pani
Horalová vo vzrušení zvolala:

„Prosím, prosím vás, pokračujte!"

„Nemôžem, vzácna pani, nemôžem... Niť vidiny pretrhol hrom."

„Aspoň mi prezraďte, či žije..."

„Vzácna pani chce vedieť to najtajomnejšie, čo nie je každému zjavené.
Stará daje sa pokúsi pozrieť cez záclonu nevidoma."

Opäť privrela oči a natiahla ruky.

„Vidím tri pramene... Pri nich ozrutánsky dub... Vidím dievčatko pod
dubom... Plače a čaká pomoc... Vidím ruku, ktorá ho odvádza do
neznáma... Pod dubom ostáva po ňom biely pozdrav... nie... dva
pozdravy... Ale vtáčik uletel..."

Napätá tvár starej Cigánky sa uvoľnila. Darmo ju nútili, darmo jej
sľubovali, že ju bohato odmenia, viacej nechcela veštiť.

„Nechcem nič vopred, kým sa vzácna pani nepresvedčí, či stará Cigánka
mala pravdu. Nech ide na označené miesto, a keď sa bude vracať, nájde ma
na starom cintoríne pri zadnej bráne. Tam nech mi donesie odmenu."

„Vraveli ste, že pri troch prameňoch. Kde ich nájdeme?"

„Musíte si samy poradiť. Stará daje povedala iba to, čo jej bolo
zjavené."

„Už viem!" vykríkla Anička. „Iste sú to tri studničky na prieslope!"

Stará pokrčila ramenami.

„Vy najlepšie musíte vedieť, kde na okolí vyviera voda vedľa seba na
troch miestach."

Ťažko vstala a odišla pod Aničkinou ochranou, aby jej Rex neublížil.

Hneď sa obe ženy vybrali k trom studničkám. Zvedavosť im pripäla krídla.
Ani nevedeli, ako tam došli. Skutočne, konča troch studničiek rástol
starý dub. Doširoka rozprestieral hrubé konáre. Obzerali ho dookola, aký
pozdrav zanechala Evička. Na dube nezistili nič. Iba pod dubom...

„Bože na nebesách!" vykríkla pani Horalová. Zodvihla a vybozkávala bielu
šatôčku. Na prvý pohľad ju poznala. Tak teda tu bola jej Evička. Tu
prežívala v búrke svoje utrpenie.

Márne ďalej pátrali. Nenašli nijakú ďalšiu stopu. S úmyslom uprosiť
Cigánku vrátili sa do mesta k starému cintorínu. Stála opretá o kríž.
Čakala.

„Ďakujem vám," povedala vľúdne pani Horalová. „Len jedno vás ešte
prosím: Čo sa stalo potom s Evičkou? Manžel ju hľadá. Nájde ju?"

Pocítila na sebe zas ten uhrančivý pohľad, vyvolávajúci triašku. Stará
zavrtela hlavou.

„Nebolo mi zjavené." A dodala: „Aj stará daje má prosbu. Pani je bohatá
a daje chudobná. Za dobrú novinu zaslúži si odmenu."

Pani Horalová jej podala šatôčku. Boli v nej zaviazané peniaze. Keď
stará rozviazala šatôčku, zhíkla:

„Ďakujem... ďakujem..." hlboko sa ukláňala. „Ak Devla nepretrhne starej
daje vidmo, jej oko bude bdieť, a keby dieťaťu hrozilo nebezpečenstvo,
oznámi to vzácnej panej."

S tými slovami opustila bezradnú Evičkinu mamičku. Zmizla medzi krížmi,
a keď sa vymotala z cintorína, ponáhľala sa do mesta. Zastavila sa v
odevnom obchode.

„Prosím si kvetované šatočky pre takéto dievčatko," označila výšku od
zeme.

Keď jej predavačka priniesla, žiadala šaty aj pre chlapca rovnakej
výšky, pre seba, potom bielizeň, pančuchy a iné veci.

„A kto to zaplatí, milostivá pani?" posmešne sa jej opýtal vedúci.

„Ja," odpovedala pokojne. „Tu sú peniaze, nech si odrátajú."

Vedúci vzal šatôčku, a keď sa presvedčil, koľko je v nej peňazí,
zahromžil:

„Kde si ich ukradla?!"

„Nikde. Nech zavolajú telefónom manželku inžiniera Horala. Ona im povie,
kto mi ich dal."

Zahrčal telefón a vedúci krútil nechápavo hlavou, keď sa dozvedel, že
pani Horalová dala Cigánke toľko peňazí.

Skontroloval blok, odpočítal peniaze a ostatné jej s posmešným úklonom
vrátil.

„Ďakujem úctivo, milostivá pani. Nech prepáčia!"

To už „milostivá pani" nemohla zniesť. Vyprskla ani šelma:

„Gádžo! Dilino gádžo! Juj, ťažkú skazu si vzal!"

Bola by sa mu vari zadrapila do šije, keby od hanby a strachu nebol
zmizol v kancelárii.

„No však ťa Devla skára!"

So šomraním a hundraním a gánením na ľudí si všetko poukladala do
batoha. Jej kamenná tvár a zlobou podliate oči vyjadrovali nenávisť
poníženej cigánskej duše.

Zastavila sa ešte v obchode s obuvou, u mäsiara a pekára. Až potom
opustila mesto a zhrbená pod batohom pohla sa najkratšou cestou ku
Kamennému mlynu.

# 9.  Cigáni

V Horalovie dome zas horelo svetlo do rána. Tri vzrušené ženy čakali
inžiniera Horala. Najprv sa starostili, či sa mu náhodou niečo nestalo.
Ale meškanie mohlo mať možno aj inú príčinu. V liste, čo dostali, jasne
stálo:

„Bola by som rada, keby Vás môj list priviedol na jej stopu." Priklonili
sa k druhej možnosti, ktorá vzbudzovala nádej, že dievča na fare bolo
totožné s Evičkou a inžinier Horal je na jej stope.

Marka márne hľadala v telefónnom zozname dedinku pod horami. Nebola
zapojená na telefón a nenašla ju ani na mape.

„A čo, keby sme poprosili pána Uhrína? Zavezie nás na faru," domýšľala
pani Horalová, trýznená nedočkavosťou.

Marka jej odporovala.

„Keď sa ujo nevrátil do večera, určite odišiel z fary hľadať Evičku. A
čo si počneme v noci? Kde ho nájdeme?"

Uznala jej dôvody. Len keby tie hodiny -- keby sa tie nevliekli...
Hlboko po polnoci vypravila dievčence spať. Ostala sama so svojím verným
spoločníkom: trápením. Sadla si do kresla v obývacej izbe a zakrútila sa
do deky.

Ako vždy, keď ostala sama, aj teraz pred jej duševným zrakom premietol
už toľkokrát opakovaný, ale stále čerstvý a príťažlivý film o ich
rodinnom živote a nešťastí. Ale čo bolo najčudnejšie, film tohto večera
nekončil búrkou a pátraním po Evičke. Mal zvláštny dodatok:

Stála na akejsi zodratej lúke. Pred sebou videla hromadu sivých skál.
Celou jej bytosťou prenikol pocit, že za tou morénou je Evička a musí si
prebŕľať chodníček, aby sa k nej dostala. Pustila sa do roboty, ktorá
prevyšovala jej sily. Dvíhala, prevaľovala kamene, ráňala si ruky,
prsty. Pot ju zalieval, vláda ju opúšťala. Nevzdávala sa. Ani za cenu
života. A tu dodatok končil.

Celá upotená, ustatá a rozochvená sa rozhliadla po izbe. Ukradomky vošlo
do nej ráno. Nebadane rozvidnilo všetky kúty. Lampa na stole zosmutnela.
Pani Horalová ju zhasla.

Hodiny odbili šesť.

V kuchyni našla Aničku, pripravovala raňajky. Aj dievčence zaspali.
Marka vypila napochytre mlieko a utekala do práce. Anička cez prázdniny
sem-tam vypomáhala v záhradníctve. Nastupovala na siedmu. Zvýšil jej čas
na prípravu raňajok. Keď odchádzala, objala si tetu.

„Prestaňte sa trápiť. Snívalo sa mi, že ujo doviedol Evičku."

„Tak ju nedovedie," bezmyšlienkovite jej odvetila.

A mala pravdu.

Pred poludním sa inžinier Horal vrátil s prázdnym autom.

„Čo je? Nebola to ona?" začala ho zasypávať otázkami.

Odpovedal jej podobne ako belovlasá pani na fare:

„Aj bola -- aj nebola."

Nerozumela. Vyčkala, kým odstaví auto do garáže. Vošli spolu do izby,
kde prebdela noc.

„Nemuč ma. Vrav! Prečo si povedal, že bola, aj nebola?"

Rozpovedal jej udalosť o chlapcovi, čo ho prichytili pri krádeži kohúta
a o dievčati, čo prosilo farárovu matku, aby ju zachránila, že nie je
Cigánka.

„Vlasmi i postavou sa vraj ponášala na našu Evičku. Ale jamôčky na
lícach nemala. Jej tvárička bola vraj skôr podlhovastá a bledá ako po
chorobe."

„Ani by som sa nedivila, že tak vyzerala, veď -- chúďa -- musela prežiť
veľký duševný otras."

„Všimla si aj to, že povedala môj ocko. Deti Cigánov vraj nevolajú otca
ockom."

„To bola určite ona! A kde sa podela? Prečo si ju nepriviezol?"

„Sused, čo dolapil chlapca, vyhnal deti z fary. Prosím ťa, daj mi dačo
pod zub. Vyhladol som."

Pripravila mu obľúbené jedlo: praženicu s cibuľou. Kým sa motala v
kuchyni, Horal sa umyl a preobliekol do všedných šiat.

Pri jedle pokračoval:

„Z fary odišli deti smerom do hôr. Objaviť ich znamenalo pre mňa toľko,
ako nájsť špendlík vo vagóne šrotu. Našťastie stará pani na fare mi
poradila, aby som navštívil horára v Čieŕťaži."

Potom jej opísal cestu, ktorú mu prichodilo prejsť do Čierťaže i
stretnutie s milými a pohostinnými ľuďmi v horárni.

„Horár naozaj poznal dokonale svoj revír. Vedel aj o kočovných Cigánoch,
ktorí občas prichádzali pod Jastrabiu skalu. Ale tí vraj opatrovali iba
jedno dieťa -- chlapca. O dievčati mi nevedel povedať."

Dojedol a smäd zahasil pohárom malinovej šťavy.

„Dnes ráno sme boli s horárom pod Jastrabou skalou. Cigánov sme tam už
nenašli. Cestou späť som ponavštevoval všetky dedinky pod úbočiami hôr.
Márne. Kočovných Cigánov nikto nevidel."

Odmlčal sa. Zbadala, že ho čosi mrzí.

„Škoda, že sme nedostali list o deň skôr. Bol by som v horárni naďabil
na starú Cigánku."

A vyrozprával, ako neočakávane pomohla horárovcom v ich trápení.

„To nie je možné!" vzpriamila sa pani Horalová a začala nervózne chodiť
po izbe.

„Čo nie je možné?"

„Včera bola tu, u nás!"

Inžinier Horal nevychádzal z prekvapenia, keď mu manželka začala
hovoriť, ako im stará Cigánka záhadným spôsobom odhaľovala tajomstvá
okolo Evičky.

„Ten motýľ osudu zaviedol ju na prieslopu k trom studničkám. Tam pod
starým dubom sme našli jej pozdrav."

V dojatí mu podala šatôčku a horko
zaplakala. Keď sa trochu upokojila, dodala:

„Stará naznačila, že zanechala dva pozdravy. Ale že ten druhý --
hovorila o akomsi vtáčikovi -- odletel."

Nečakala, že natoľko prekvapí manžela. Žasol:

„Aj to vedela?"

Teraz sa už odvážil rozpovedať manželke, ako pri pátraní po Evičke
našiel neďaleko starého duba na šípe zdrap z Evičkiných šiat s bielou
čajkou. Vtáčik odletel k nemu.

„Tu je," vytiahol z vrecka skrkvaný kúsok hodvábu.

Pani Horalová si ho pritisla k perám a len toľko mohla povedať:

„Moja milená! Moja jediná!"

Keď sa ako-tak spamätali zo vzrušenia, nedala im pokoj dotieravá
myšlienka: Čo robiť?

„Myslím, že by bolo najlepšie, aby polícia urobila poriadny záťah na
Cigánov," mienil inžinier Horal.

„Nie, nie, nie!" nesúhlasila pani Horalová. „Mohli by sme všetko
pokaziť. Keby sa Cigáni dozvedeli, že sme ich my udali, určite by sa nám
pomstili. Stará Cigánka sa sama ponúkla, že mi oznámi, ak by Evičke
hrozilo nebezpečenstvo."

„Keď sa ponúkla, musí vedieť, kde je. Ináč by si jej nemohla pomôcť."

„Hej, ale iba vtedy, ak jej vraj Devla nepretrhne vidmo, či ako to
povedala."

Inžiniera Horala začala zaujímať stará Cigánka. Mala naozaj nejaké
nadprirodzené schopnosti, alebo bola len obratnou podvodníčkou?

Večer si vzal náučný slovník, sadol si s ním hlboko do kresla a našiel
heslo:

CIGÁNI.

Dočítal sa, že je to pôvodom kočovný kmeň, ktorý v 11.--15. storočí
prenikol do celej Európy.

V Európe ich každý národ inak pomenoval. Gréci Atsiganos, Bulhari
Acigan, Rumuni Tzigan, Maďari Czigany, Taliani Zingaro, Turci Cingiané,
Španieli Gitano, Angličania Gipsy, Albánci Yevk, Francúzi Bohémiens (asi
preto, že do Francúzska prišli Cigáni z Čiech). Ich pravé meno je vraj
Gohuri. Rozšírený názov rom znamená u nich muž, romí žena.

Odkiaľ prišli, možno sa dopátrať len podľa reči. Jazykoveda rozoznáva 13
od seba odlišných cigánskych nárečí: grécke, rumunské, maďarské,
slovenské, nemecké, poľské, ruské, čudské, škandinávske, anglické,
talianske, baskické a španielske.

Vo všetkých nárečiach sú prvky grécke, slovanské a rumunské, čo
nasvedčuje, ako sa šírili. Jadro všetkých nárečí je však indické,
súvisiace s nárečím dolného Indu.

Zaujímavé sú aj ich povahové vlastnosti.

V šťastí jasajú, v nešťastí si zúfajú, v radosti sa opíjajú. Radi sa
oddávajú sneniu a stávajú sa poverčivými blúznivcami. Zrástli s
prírodou. Opovrhujú usadlíckym životom. Radšej sa túlajú. Musia mať
stále nové, živé a hlboké zážitky. O budúcnosť sa nestarajú. Svoju
bolesť a vášeň vyjadrujú v hudbe a tanci. Ľúbia deti.

Posledná veta sa dotkla inžiniera Horala. Hovorila však príliš všeobecne
a on by bol rád vedel, či ľúbia len vlastné alebo aj cudzie deti.

No najviac ho zaujala stať o ich pracovných záľubách.

Majú radi kone a obchodujú s nimi. Nájdeme medzi nimi kováčov,
zlatníkov, kotlárov, uhliarov, hudobníkov. Ženy sa zapodievajú veštením,
čarami, liečením, pričom používajú všelijaké zaklínadlá, pretože
vyznávajú duchov a nadprirodzené sily. S veštením a čarami nielen
obchodujú, ale sami im najviac veria.

Toľko si vybral z obšírneho hesla o Cigánoch.

Stará Cigánka nesporne patrila k ženám, ktoré sa vyznajú vo veštení.
Pochyboval, že by vedela čítať a že by si opatrila literatúru o
chiromantii, ako sa odborne nazýva veštenie z ruky.

Našiel v slovníku heslo „chiromantia" a tam sa dočítal, že keď všetko na
svete má svoj zmysel, musia niečo znamenať aj rozličné znaky na rukách.
Ešte v 18. storočí sa chiromantia prednášala na západných univerzitách.
Viera v ňu sa dosiaľ udržiava medzi Cigánmi a poverčivými ľuďmi.

Ale stará Cigánka nevyznala sa len v chiromantii. Do horárne v Čierťaži
prišla prvý raz, nikoho nepoznala -- a uhádla, kde sa podela zlatá
retiazka. To už súviselo s telepatiou, čiže s jasnovidectvom, ktoré
bádatelia vysvetľujú ako náhodnú zhodu niektorých obrazov podráždenej
fantázie so skutočnými príbehmi a v podstate ho zavrhujú.

Ostala ešte hypnóza, pomocou ktorej mohla stará Cigánka priviesť človeka
do umelej driemoty, uspať, omámiť, očariť. Nesporne, pomáhala si pri
svojom vešteckom remesle aj hypnózou. Mala uhrančivé oči.

Či tak, či onak, stará Cigánka skôr mohla byť zaujímavým predmetom na
štúdium pre odborníkov, ktorí sa zapodievajú náukou o duševnej činnosti,
prípadne liečbou duševných chorôb, ako zjavom na posúdenie inžinierovi
Horalovi. On bol uznávaným odborníkom v strojárstve, ba i v chémii.
Ťažko mu bolo rozhodnúť, či stará Cigánka získava informácie pomocou
svojho bystrého pozorovania, majstrovského skĺbovania určitých
súvisiacich okolností aj za pomoci hypnotického stavu, alebo či zdedila
od svojich predkov dary, ktoré treba prebádať.

# 10.  Šukar čajori -- krásne dievča

Len čo starú daje pohltila lesná húština, Lojzko si uvedomil, že mu
zverila do ochrany celý Oláhovie majetok. Počínal si sebavedome. Ako
dospelý. Ba čo viac: ako hostiteľ. A hosťom bola Evička. Nedovolil jej
nič robiť. Sám uvaril polievku s mäsom. Iba sa spoločne najedli.
Pohostil do sýtosti aj Belka.

Belko bol učenlivý psík. Mal chlpatú belavú bundičku, malý pyštek a
bystré oči. Len labky mu narástli neúmerne široké. Lojzko ho vyučil
takým kúskom, že by Belko smelo mohol vystupovať aj v najchýrnejšom
cirkuse ako psia hviezda prvej veľkosti. Pravda, Evička o tom nevedela.
Nevyskytol sa príhodný čas, aby jej mohol pokojne predviesť, čo Belko
vie. Až teraz, keď sa voľne mohli oddať zábave.

„Belko, poď sem!"

Belko pribehol, sadol si k Lojzkovým nohám, vrtel chvostom a čakal na
rozkazy. Evičke sa zdalo, že už-už otvorí pysk a povie: Prosím!

„Zatancuj!" poručil mu.

A Belko hneď pohotovo splnil rozkaz: Stal si na zadné nohy, predné
prikrčil k prsiam, jazyk vyplazil a začal sa zvŕtať do kolesa. Potom sa
hodil k nohám svojho veliteľa a radostne skučal, keď ho pohladil.

Lojzko sa potuteľne usmial a pošepol Belkovi do ucha tak, aby aj Evička
rozumela:

„A teraz ukáž, aká je Evička!"

Belko si sadol a kolienkami predných labiek si zakryl oči.

„Ufňukaná, však?"

Belko na znak súhlasu zaskučal. Tento kúsok nacvičil Lojzko psa potajme.
Evičku veľmi rozveselil.

„Zázračné psíča," pochválila Evička Belka, avšak chvála patrila skôr
Lojzkovi.

„Poď sem, môj zlatý, poď!" pohládzala ho a Belko jej oblizoval ruku.
Dosiaľ sa ho bála. Odháňala ho od seba.

„To je nič. Pod, uvidíš, aký je Belko hrdina!"

Lojzko zavolal Belka a pohli sa všetci traja hore strmým Medvedím
úšustom. Belko bol zanovitý nepriateľ všetkých myší, potkanov a
všelijakej hávede, ktorá ľuďom strpčovala život. V prírode ustavične
pobehúval a vetril. Medvedí úšust horel žltou farbou mochny skalnej.
Stráň sa hemžila hadmi.

„Dávaj si pozor, dívaj sa pod nohy, lebo je tu veľa hadov," upozornil
Evičku. „A tu sú hady jedovaté. Daje hovorila, že keď človeka uštipnú,
je po ňom."

Evička sa spätila.

„A prečo ma sem vedieš?"

„Uvidíš!"

Škriabali sa hložím i pomedzi hranaté konáre drieňov. Belko pobehúval
vpredu. Preplietal sa pomedzi kry, zrejme už poznal tieto chodníčky a
nespokojne skučal.

„Už niečo vetrí!" upozornil Lojzko.

Spomalili krok a opatrne sa prikrádali za psíkom. Belko postál pri
plochej skale. Začal okolo nej obskakovať a štekať.

„Už ho má!" vykríkol Lojzko.

„Koho?" nechápala Evička.

„No hada! Či nepočuješ, ako sipí? Pozri, ako sa bojí Belka a mece
chvostom a hlavou."

Ozaj, na skale si hovel odporný had, skrútený do klbka. Hnus vzbudzoval
ako všetky plazy. Belko ho vyrušil a prepadol. Srdil sa pri ňom.
Poskakoval okolo skaly a dobiedzal do hada, akoby nevedel, z ktorej
strany ho má načať. Had bol obratný a Belko mal zas vycibrený psí
postreh. Kto zvíťazí?

Hrozné bolo čo len pomyslieť, že by mal had uštipnúť Belka a Belko
zdochnúť.

Evička chcela Belka vyslobodiť z hroziaceho nebezpečenstva, volala ho,
lákala, ale Belko nepočúvol. Rozvášnene havkal. Ani zdivený. Skákal
okolo skaly tak rezko, že veru had nestačil krútiť hlavu za ním. V
príhodnej chvíli, keď hadov sipiaci pysk mieril na opačnú stranu,
vyceril zuby a -- chmat! Držal hada cez poly, metal hlavou, len tak
capkali oba konce po Belkových rebrách. Potom ho vyhodil do výšky. Sotva
dopadol, zas ho lapil a metal s ním, až strach.

Trvalo hodnú chvíľu, kým takto Belko mordoval nebezpečného plaza. Keď už
ležal nehybne na zemi, presekol mu väzy a potom skučiac plazil sa k
obdivovateľom svojho hrdinského zápasu.

„Výborne, Belko, výborne!" ťapkali a hladkali psíka.

Evička také niečo nikdy nevidela. Kraj schovával plno záhad, plno
dobrodružstiev. Evička sa dostala do srdca hôr. Tajomných, hrozných a vo
svojej hrôze a tajomstve vábivých a krásnych. Ak báčik Lajoš bol
ukrutným pánom týchto hôr, tak Lojzko bol ich odvážnym dieťaťom.

V hore sa správal ako chlap, ktorý sa nezľakne len tak hocičoho.

„Našiel som vrany!" oznámil jej, keď zbierali drevo.

„Kde?"

„Tu v hore na buku," ukazoval Lojzko. „Poď, vyberiem ich."

Šla za ním. Zastali pri rozvetvenom buku. Skoro na samom vrcholci v
rozsadline sa černelo hniezdo. Ponad hniezdo poletovali staré a opreteky
kvákali. Zakaždým, keď preleteli nad hniezdom, videli niekoľko čiernych
hrtanov, ako si kvakotaním pýtajú potravu.

„Sú veľké!" tešil sa Lojzko a poškrabkával sa za uchom, ako sa k nim
dostať. Aj Evička bola zvedavá, veď Lojzko oproti buku vyzeral ako
rozprávkový Janko Hraško. Lojzko mal však bystrý rozum a zaťatú vôľu.
Vedel si poradiť. Rozbehol sa po hore. Čosi hľadal. Zastavil sa pri
hrabci. Odťal ho a z konára spravil háčik. Zavesil ho na najnižší konár.
Pohojdal sa, či ho háčik udrží a potom -- poď! Šplhal sa ako veverička
hore po háčiku na konár nad hlavou. Keď ho dočiahol, vyzdvihol sa naň a
sadol si. Trochu si odpočinul a háčik zavesil na ďalší konár nad sebou.
Svoj prvý cvik znovu opakoval. A opäť úspešne.

Evičke sa zasekol dych od strachu i od obdivu. Sústredene pozorovala
jeho zápas s prekážkami, ako si opatrne počínal, skúšal, aby sa mu háčik
z konára nezošmykol alebo aby mu nespadol. Tak sa dostal až k vraniemu
hniezdu.

Lenže vrany ho nečakali!

Staré ich už vábili na vlastné krídla. Naľakali sa Lojzka. Povyskakovali
z hniezda. Lojzko sa mohol len dívať na ne, ako sa vznášajú k zemi.

„Chyť aspoň jednu!" zavolal na Evičku, akosi prilepenú na zemi, keď sa
tak z výšky pozrel na ňu.

Kým sa rozpamätala, vránčence sa rozpŕchli, len jednu prenasledoval
Belko. Tú sa jej podarilo chytiť. Bola veľká ako holub. Škrekotala.
Srdce jej tĺklo od strachu. Kŕčovite ju držala a čakala na Lojzka.

Dolu zišiel chytrejšie. Zavesil si háčik na konár pod nohy a zošmykol sa
po ňom na konár pod sebou. Čosi-kamsi stál pri Evičke.

Nevedela ho prenachváliť.

„To je nič! Keby si nás videla pri práci s báčikom Lajošom!" Poobzeral
sa bojazlivo dookola a stlmil hlas. „O tom ti niekedy porozprávam. Ale
nesmieš ma vyzradiť, lebo báčik Lajoš by ťa zabil."

„Čo spravíme s vranou?" opýtala sa Evička, keď si ju bola dobre
poobzerala.

„Zabijeme ju a upečieme na ražni. Vrany sú veľmi dobré!"

„Vari by ťa nebolelo srdce zabiť takého pekného vtáka?"

„Prečo by ma bolelo?"

„Či si nevidel, ako staré bránili vránčence, ako sa hádzali a chránili
ich vlastným telom? Smutno by im bolo, tak... tak ako mojej mamičke, že
im chybí jedno..."

Rozplakala sa.

Lojzko zaškrípal zubami. Vždy ho pajedil Evičkin plač. Nemohol pochopiť,
prečo pre také nič rumádzga.

A Evička nariekala, lebo jej bolo clivo bez objatia, smutno bez tuľkania
a strašne, že sa nemohla vrátiť ta, kde sa narodila...

„Dobre teda," povedal Lojzko, aby Evičku uspokojil, „pusť ju!"

A keď sa ani potom nevedela upokojiť, povedal Belkovi, aby ukázal, aká
je Evička.

Tak sa pomaly začali lámať putá k domovu.

Ešte za vidna sa vrátila stará daje ku Kamennému mlynu. Stačil jej iba
jediný pohľad -- a hneď zbadala, že je všetko v poriadku. Zložila veľký
batoh a potácavo si sadla na kameň pri ohni. Vrelo jej v prsiach. Celá
sa nadvihovala pri dýchaní.

Z batoha trčali všelijaké vábivé veci, ba bolo cítiť aj dráždivú vôňu
klobásy. Lojzko nevedel odolať.

„Sľúbili ste nám, že niečo donesiete, ak budeme dobrí."

Stará zagánila:

„Vyčkaj času, a budeš mať plnú basu!"

Keď si odpočinula, rozviazala batoh pred Lojzkovým zvedavým zrakom.

„Toto je tvoje," podala Evičke kvetované šaty, spodnú bielizeň,
pančuchy, sandále, ba i červenú stuhu do vlasov.

„A toto zas je tvoje," vytiahla z batoha šaty pre Lojzka, košeľu, glotky
a topánky a dodala: „Aby si nemysleli, že sme dáki trhani."

Lojzko jej porozumel. Naklonil sa k Evičke a pošepol jej:

„Myslím, že navštívime romano koliby. Chce, aby sme tam vyzerali pekne."

„A čo je to romano koliby?"

„Cigánska osada."

Potom sa opýtal starej:

„Môžeme sa obliecť?"

„Len oprobovať. Ale najprv sa čisto umyte!"

Podala im mydlo na pranie. Vyumývali sa, vybrhlili.

Evičke boli šaty priširoké i pridlhé. No voňali čistotou a novotou.
Chytro si poradila. Rovnomerne ich pozberala, trošku ich podkasala a
okolo drieka stiahla pásom. I stuheľ si uviazala do vlasov. Lojzko sa
preto netrápil, že musel do všetkého trošku narásť. Nohavice vysúkal a o
iné sa nestaral. O chvíľu obaja stáli nad prirodzeným zrkadlom, stojacou
vodou, a usmievali sa.

„Ďakujem," uklonila sa Evička pred starou. „Nemuseli ste sa trápiť. Boli
by mi stačili aj moje."

„Tieto sú krajšie," pochvaľovala svoj výber. Obrátila sa k Lojzkovi: „A
ty mi nepoďakuješ?"

Lojzko sa hodil starej daje okolo hrdla tak prudko, že ju prekoprcol na
trávu. Nenahnevala sa, ba tvárila sa blahosklonne. Vytiahla z batoha
salámu a chlieb a pri ohni sa navečerali.

Na druhý deň sa vrátil Lajoš so starým Oláhom. Aj oni boli vyparádení v
novom a nadovšetko mali dobrú náladu.

Dade Oláh vytiahol fľašu z kabáta a podal ju starej. Nedala sa núkať.
Dobre si prihla.

Lajoš širokánsky roztvoril náruč:

„Daje moja, túžim po Julke. Musíme ísť! Je to najkrajšie dievča na
svete!"

„Je, Lajko, je," prisviedčala mu stará.

„A máš, čo treba na cestu?"

„Mám, Lajko, mám."

„Tak je dobre. Zapriahnite Bandiho a Havrana mi tu nechajte. Prídem za
vami."

Lojzko zapriahol Bandiho. Dade s daje sa vtiahli do voza a Evička si
prisadla k Lojzkovi na kozlík.

Šibol bičom, Bandi zaerdžal a poslušne sa pohol.

„A vieš cestu?" opýtala sa Evička po hodnej chvíli dumania.

„Viem. A keď nebudem vedieť, ukáže mi dade Oláh."

Obaja starí podriemkávali vo voze, hlavy im kľuckali, ani čo by ich krk
nevládal udržať.

Lojzko viedol Bandiho po hôrnej ceste pozdĺž toku bystriny. Tiekla na
opačnú, polnočnú stranu. Dolina bola chladnejšia, v horúcom lete
príjemnejšia. Keď sa vymotali z hôr, zbadali, že na tejto strane boli aj
polia chudobnejšie. Obilie tu neskoro dozrievalo. Poväčšine videli na
poli ovos, zemiaky a ďatelinu.

A po zaprášenej ceste klusal biely koník pomedzi polia ku hradskej, čo
spájala dediny, mestá a krajiny...

V rieke pri hradskej napojili koňa, občerstvili sa a putovali ďalej.
Lojzko prezradil Evičke, že sa nemôžu zdržiavať, lebo báčik Lajoš
prikázal, aby večer prišli do cigánskej osady.

„Má tam milú," prezrádzal ďalej a prihol sa bližšie k Evičke, aby starí
nepočuli, o čom sa rozprávajú. „Medzi Cigánkami nemá páru!"

„Páči sa ti?"

„Hej. Takú ženu si nájdem, keď budem veľký!"

Evička ho začala podkušiavať:

„A ja sa ti nepáčim?"

„Ty nie si Cigánka."

„A keby som bola?"

„Julka je krajšia." Ale hneď dodal: „Daje povedala, že aj ty budeš
pekná, keď dorastieš."

Evička bola zvedavá na cigánsku osadu i na pekné Cigánky, najmä na
Julku.

Putovali do západu slnca. A keď sa zvečerilo, na obzore pred nimi sa
rozžiarilo množstvo svetielok ani svätojánske mušky. Mesto! A neďaleko
pri ňom medzi agátovou hôrkou plápolal veľký oheň. Nejasne osvetľoval
domky, koliby, vozy a šiatre.

Prichádzali k cigánskej osade. Len čo zabočili z hradskej do osady,
dohonil ich jazdec. Zastavil voz a zavolal:

„Či všetci?"

„Všetci!" odpovedal starý Oláh.

Báčik Lajoš! Splýval s tmou. V čiernych šatách. Na čiernom koni. Poznali
ho iba po hlase.

Na prostriedku osady horel oheň. Vrhal mihotavé svetlo do tmy. Pomedzi
vozy sa mihali sem-tam čierne postavy. Okolo ohňa obskakovali deti.
Prehárčali sa žeravými uhlíkmi a robili vresk. Neďaleko nich dvaja
Cigáni sa zaoberali vážnou robotou: nastokovali mäso na veľký ražeň,
ktorý spočíval v ložiskách dvoch železných nôžok. A pri nich súdok. A
ešte ďalej cymbal s basou. Pred stanom škrabali Cigánky zemiaky. Mali
ich už za veľký hrniec na trojnožke a ešte škrabali. Ruch nasvedčoval,
že sa niečo chystá. Najmä mladé Cigánky, vyfintené, vykukovali z kolíb.
Ligotali sa im korálky na hrdlách a strakatili ruže v čiernych vlasoch.

Cigáni ich vari vyzerali. Len čo sa objavil biely kôň a za ním jazdec na
čiernom koni, vybehli naproti cigánčence. Obskakovali ich a kričali:

„Báčik Lajoš! Báčik Lajoš!"

A báčik Lajoš im rozhadzoval biele vrecúška cukríkov. Sotva sa vrecúško
zabelelo na zemi, vrhli sa s vreskom naň a gánili sa medzi sebou. Zrejme
si ich dávnejšie takto získal.

Lojzko, verný pomocník báčika Lajoša, sa tiež sebavedome tváril, keď sa
Cigáni uvítali pri ohni. Deti si nevšímal, iba na Evičku dával pozor a
Evička pozorovala zas milú báčika Lajoša.

Vyšla zo stanu. Samá ruža, samý kvet. Pod ušami sa ligotali namiesto
náušníc dva dukáty. Na rukách sa blyšťali náramky. Rozmarným krokom
prišla k báčikovi Lajošovi a podala mu ruku. Báčik Lajoš skoro na nej
oči nechal. Viacej si ich nevšímala, lebo báčika Lajoša nemala rada. Iné
ju zaujímalo. Zbadala hudobný nástroj, ktorý sa podobal klavíru. Bola už
dosť zručnou klaviristkou na svoj vek. Ako áno, ako nie, vzala bicie
paličky. Poklepkala po strunách, a keď našla stupnicu, začala nesmele
hľadať pieseň. Ani si nevšimla, že sa priplichtil k nej malý chlapček s
husličkami. Oči mu žiarili ani uhlíky, keď Evička začala hrať:

Cigánka ty krásna, Cigánka malá...

A chlapčekove husličky štebotali cigánske tango a cymbal vyzýval do
tanca.

Všetky oči sa razom upreli na Evičku -- neznáme Cigánča. A Cigánča
hralo, ako najlepšie vedelo.

Báčik Lajoš pojal svoju milú Julku do tanca. Zvuky piesne sa clivo
niesli do letného večera.

V cigánskej osade sa začalo veselie, že sa vrátil báčik Lajoš a
priniesol peniaze na márnivý cigánsky život.

Keď Evička s chlapčekom dohrali, celá osada sa rozozvučala potleskom.
Cigánka Julka pohladila Evičku, milo jej pozrela do očú a povedala po
cigánsky:

„Šukar čajori."

# 11.  V cigánskej osade

Zaclonené agátovým lesíkom túlili sa po úbočí pozdĺž potoka cigánske
príbytky -- romano koliby. Poväčšine si ich Cigáni postavili sami.
Odzrkadľovali šikovnosť alebo nešikovnosť ich majiteľov v stavebnom
remesle. Stáli tu celkom pekné zrubové domčeky so slamenými strechami,
postavené na kamenných fundamentoch s vyvýšenými podstenami a
vybielenými stenami. Nechýbali ani domčeky z kameňa so strechami
pokrytými škridlicou. Také domčeky mali starí Lakatošovci a Berkiovci.
Ale boli tu i všakovak zlátané a dymom začmudené chatrče, ku ktorým sa
dvere len prikladali. Poväčšine pred každým zimným obydlím stálo aj
letovisko: do úbočia vyhlobený priestor, zastrešený podľa toho, aký
materiál mal stavebník poruke: či len čečinu, šúplaty, dosky alebo plech
zo smolných sudov. Ani pred jediným letným príbytkom nechýbalo ohnište a
kamene, ktoré rodinám slúžili na posedenie.

Bokom od cigánskej osady v tôni lesíka odpočívali dve pestro nafarbené
maringotky.

Prvá, nafarbená na zeleno a pripájaná na malý traktor, patrila štyrom
Lakatošovým synom -- vychýreným hudobníkom. Objavili ich obchodní
podnikatelia a zlákali do hlavného mesta. Tam ich kapela vyhráva nielen
na panských báloch, ale aj na slávnostiach. Zo zahraničia si doviezli
maringotku s traktorom. A keď ich v lete pochytí túžba po voľnom živote,
ujdú a túlajú sa po svete. Ale nikdy nezabudnú navštíviť svojich rodičov
v cigánskej osade, ktorým postavili murovaný domček a prispievajú na ich
živobytie.

Na druhej, na belaso natretej maringotke, svietilo z každej strany z
medeného plechu vysekané a ornamentami ozdobené písmeno R. Hlásalo, že v
maringotke býva nekorunovaná hlava -- Cigánmi uznávaný vajda Rinaldo
Rafael. Bol to vysoký, silný a vážny človek so šedivými obrvami a fúzmi.

Akže boli Lakatošovci vychýrenými hudobníkmi, Rafaelovci nemali o nič
horšiu povesť zlatotepcov a kotlárov. Celá rodina vedela tepať zlato
alebo meď. Od svitu do mrku sa ozývalo od ich maringotky vyklepkávanie,
iba večerná vatra ich privábila medzi osadníkov.

Oláhovci pristavili voz k domu starých Berkiovcov. Stará daje a Berkiho
žena boli sestry. Keď zima hupla z hôr do dolín, predali kone a „psie
dni", ako nazývala stará daje zimu, prečkali u Berkiovcov.

Mladý Berki kupčil s koňmi, vodil ich od poľských hraníc. Vyznal sa vo
svojom remesle. Obstarával kone nielen povozníkom, ale aj konským
mäsiarom. Zavše si spomenul aj na tetu Oláhovú. Priviedol chudého
koníka, skoro mrcinu, ale keď sa na paši popravil, dobre ho speňažili.

Stará daje rada vítavala nový deň na kameni pred Berkiovie letnou
príchyľou. I toho rána. Žmurkala do pahreby a bafkala z fajočky. Keď
vyšla z Berkiovie domu, na otvore letnej koliby prihrnula záves, aby
Julku s Evičkou nebudilo slniečko a muchy. Lajoš, dade Oláh a Lojzko
spávali vo voze pod plachtou. Zobudila Lojzka a pri ohni mu povedala:

„Choď po báčika Rafaela!"

„Vajdu?" upresňoval škamravý Lojzko.

„Hej."

Potom napchala tabaku do dvoch zapekačiek, vložila ich do pahreby,
kvokla si na kameň a škúlila do ohňa. Vždy tak robievala, keď ju niečo
trápilo.

O chvíľu sa objavila medzi agátmi vysoká postava Rinalda Rafaela.
Prichádzal prostovlasý, bez kabáta, len v rozhalenej košeli. Lojzko mu
čiahal iba po pás.

„Nech ťa zdravie neopúšťa, stará naša!" pozdravil sa, keď prišiel k
ohňu.

„Aj teba nech Devla ochraňuje od neduhov, psoty a zlých ľudí!"

Prisadol si k nej.

Len čo Lojzko odišiel, aby si ešte pospal, stará vytiahla zapekačky.

„Potiahni si, lepšie sa potom húta."

Sotva si stačili spoločne pobafkať, stará si vytiahla z úst fajku,
odpľula do pahreby a začala:

„Čuduješ sa, prečo som ťa volala, však?"

A keď prisvedčil, pokračovala:

„Lajoš sa mi nepozdáva, čím ďalej je zanovitejší a ukrutnejší. Žravosť
ho pochytila. Nevie, kedy prestať."

Rinaldo Rafael vážne pokyvkával hlavou na znak súhlasu so starou daje.

„Bojím sa, veľmi sa bojím. Skončí zle a my s ním. Ani sa už nevládzem
túlať po svete. Nohy trápia, dych sa zastavuje, dohára život."

Rinaldo Rafael hodnú chvíľu mlčal, potom odpovedal:

„Tvoje slová sú pravdivé a múdre. Dohovorím Lajošovi. Možno si nechá
povedať. A to dievča je čie?"

Starú daje prekvapila nepríjemná otázka.

„Zablúdilo v hore. Zachránili sme ho v tej strašnej povíchrici. Aj by
sme ho zaviedli k rodičom, ale sa bojíme Lajoša."

Rinaldo Rafael znovu mlčky pokyvkával hlavou.

„Treba dieťa vrátiť, len čo sa naskytne príležitosť. Vieš, čo by ťa
čakalo. V tomto prípade by som ti nemohol pomôcť."

„Viem, dobre viem," prisvedčila stará.

„A teraz choď zobudiť Lajoša."

O chvíľu sa vrátila k ohňu s Lajošom. Škrabal sa, obšíval a sliepňal.

„Nože si ovlaž hlavu, aby si mi postojačky nezaspal," poradil mu Rinaldo
Rafael otcovsky dobromyseľne.

Lajošovi to nebolo po vôli. S nechuťou si oplákol tvár a dlaňou prihrnul
vlasy. A len taký neutretý prisadol si k nim, aby ho oheň osušil.

„Počúvam, Lajko náš, že máš milú," začal prezieravý Rinaldo Rafael z tej
najprístupnejšej strany.

„Videl som ju večer pri ohni," pokračoval po menšej pomlke. „Je krásna a
súca pre teba. Ale aj ty musíš byť súci pre ňu."

Lajoš vypäl prsia a buchol sa dlaňou:

„To som!"

„Ale keď sa oženíš," kul železo zahorúca, „nebudeš môcť takú ženu, ako
je Julka, vláčiť po horách. Z tých pár korún, čo predáš kone od Berkiho,
rodinu nevyživíš."

Schválne zamlčal, že vie, čo Lajoš v skutočnosti porába.

„Postavím dom. Bude ho dosť pre nás aj pre starých!"

Starej dobre padli jeho slová. Pohladkala ho.

„Nech ťa Devla opatruje, že nezabúdaš na naše staré dni!"

„Na dom treba peniaze. Kde ich vezmeš?" nedal mu pokoj Rinaldo Rafael.

Lajoš privrel oči a okolo úst sa mu zjavil ľstivý úsmev.

„Vyhliadol som si robotu. Dobrú robotu. Keď sa mi podarí, bude aj dom
stáť!"

„Nech požehná Devla tvoje predsavzatie! Ale potom nezabudni na
povinnosti statočného roma."

Na čo myslel Rinaldo Rafael? Dobre vedel, že cigánska bieda má veľké
oči, žalúdok vábivú silu a ruky lepkavú moc. Čo chytia, ťažko v tomto
stave pustia. A preto sa ich činy často krížili so zákonom. Rinaldo
Rafael ako vajda bol skoro každodenným hosťom na súde. Prosil, orodoval
za nich, skladal peniaze, aby ich pustili k rodinám a podporoval
osirotené deti, aby nepokapali od hladu.

„Keď sa mi všetko podarí," odpovedal Lajoš sebavedome, „nebudem
potrebovať ničiu pomoc. Ani vašu! Aby ste vedeli, ja jediný vás
neuznávam za vajdu. Preto vám ani nič nedávam."

Rinaldo Rafael po tých posmešných slovách očervenel, vzpriamil sa, a keď
sa uklonil starej daje, s veľkým sebazaprením povedal Lajošovi:

„Dobre. Vzal som na vedomie, že nechceš patriť medzi nás!"

A odišiel do agátovej hôrky.

Evička pozorovala roztržku medzi báčikom Lajošom a báčikom Rafaelom cez
škulinu spoza závesu. Nerozumela, o čom sa dohovárajú, lebo hovorili po
cigánsky. A keby rozumela cigánskej reči, bola by počula ako daje
dohovára báčikovi Lajošovi:

„Maj rozum, Lajoš! Rafael ti len dobre
chce. On je vajda. Náš predstavený pred vrchnosťou. Treba ho počúvať."

Báčik Lajoš naširoko rozhodil ruky.

„Keď budem mať peňazí ako pliev, ja budem vajdom, ja! Ale ja nebudem od
Cigánov žobrať peniaze na ich záchranu. Zo svojho dám. Rafaelovci sú
bohatí. Majú zlata. Prečo aj on nedá? Iste zo všetkého má najväčší
podiel!"

Stará zalamovala rukami.

„Devla ti pomiatol rozum! Obenk ti opanoval srdce! Vstúp do seba!"

Lajoš ju nechal pri ohni. Odišiel. Hlboko sklonila hlavu do dlaní a
šklbanie jej suchých ramien prezrádzalo, že plače.

Prvý raz videla Evička plakať starú daje. Spomenula si na mamičkino
príslovie, ktoré neraz povedala: Slabým treba pomáhať a trpiacich tešiť.
Určite by jej dobre padlo, keby sa jej vrhla na lono a s účasťou ju
pohladkala, ako to robievala mamičke. Lenže Evička našla už bytosť,
ktorá si zaslúžila jej lásku: Julku.

Pokojne vedľa nej spala s rozčuchranými vlasmi po čele, sperlenom od
potu.

Julka ju nazvala šukar čajori -- krásnym dievčaťom, lebo sa k nim
prihovorila ako naozajstná Cigánka: hudbou. Hudba a Cigán je ako kvet a
slnko. Bez slnka by kvet nemohol žiť. Okrem toho cymbal je pre Cigánov
vzácny nástroj. Ťažko si vychovávajú cymbalistov, nuž Evička sa medzi
Cigánmi tým viac vynímala. Každý jej prejavoval pozornosť. Najmä Julka a
Samo, ktorý bol v Lakatošovej kapele cymbalistom.

Julka bývala v letnianke starých Berkiovcov. No nebola to obyčajná
koliba. Starý Berki z dlhej chvíle dômyselne povypletal steny vŕbovým
prútím, aby sa do nej nešurovala zem. Kto vošiel do nej, pozdalo sa mu,
že sa ocitol v príslovečnom božom koši. Zastrešená bola červeno
nafarbeným plechom. Vlhkosť zeme vysúšal slncom prehriaty plech. Vždy v
nej bolo príjemne.

Evička splnila Julkinu žiadosť hneď toho večera, keď prišli do osady,
aby sa k nej nasťahovala. Darovala jej svoje šaty, z ktorých už vyrástla
a odkladala si ich na pamiatku. I na hrdlo jej zavesila belasé sklenené
korálky. Do vlasov jej vplietla červený stuhlík a nad sluchu zastokla
ružu. Chcela, aby Evička bola naozaj šukar čajori.

Evička obdivovala aj Julkin krásny hlboký hlas. Keď spievala, vedela do
piesne vložiť túžbu svojho srdca a snivosť svojich mladých rokov.
Pravda, Evička jej piesňam nerozumela. Cítila sa medzi Cigánmi ako nemá.
Snažila sa čím skôr naučiť ich reč, poznať ich piesne, ktoré sa jej
veľmi páčili. Najmä jednu jej Julka musela často spievať:

Soske láče mreileske,

kanapháre mrešéreske,

pháre, pháre vašjekheske,

vaše romanečháveske.

Julka jej preložila krásnu cigánsku pieseň do slovenčiny:

Prečo dobre môjmu srdcu,

keď je ťažko mojej hlave.

Ťažko, ťažko môjmu srdcu

pre Cigánča kučeravé.

Kvôli rýmu preložila romanečháveske na Cigánča kučeravé. V skutočnosti
je romanečháveske po cigánsky chlapec.

Evička bola učenlivá žiačka. Chytro si zapamätala, že po cigánsky dade
je otec, daje matka, kôň grást, voz verda, mäso masóro.

„A povedz mi, Lojzko, ako sa povie po cigánsky pes?"

„Čekul," odpovedal pohotovo Lojzko. „Niektorí Cigáni psa volajú aj
džukel alebo rukon."

Tešilo ho, že Evička prejavuje taký záujem o cigánčinu. Keď už vedela
dosť slov, opýtal sa jej:

„Sartuke hi?"

„A to je čo?" smiala sa Evička.

„Ako sa máš?"

Evička chvíľu rozmýšľala a potom vyhŕkla:

„Láče!" To znamenalo -- dobre.

A keď sa zniesol nad romano koliby kirati (večer) a rozhorel sa jak
(oheň), prikradla sa Evička k Julke a povedala jej:

„Dílin mange!"

Julka ju pohladila po vlasoch. Počúvla. Zaspievala jej:

Pri khangeri desu duj,

čalademro piráno ada avel**...**

Dešoj leha vakaráni,

mreileske pháro novlahi**.**

Odaj téle o roma baševal,

mro piráno mulatinel;

dešoj leha vakerahi,

mreileske pháro novlahi.

Bola to zas nová pesnička. Ponúkol sa ju preložiť Lojzko, pravda za
pomoci Julky. Pozbieral svoj bystrý rozumček a vyšli mu tieto slová:

V kostole je dvanásť svätých

a môj milý sem príde**...**

Keby som s ním nemohla byť,

srdce by ma bolelo.

A tam dolu muzika hrá

a môj milý sa zabáva;

keby som s ním nemohla byť,

srdce by mi puklo**.**

Tak utekali Evičke dni v cigánskej osade. Stávala sa naozajstným
Cigánčaťom. Na domov spomínala ako na pekný sen. A napodiv, ani jej už
pri spomienke nevyhŕkli slzy.

# 12.  Roztržka s Lojzkom

Dade Oláh sa venoval v osade svojmu poctivému kováčskemu remeslu.

Kul reťaze a vrtáky.

Svoju dielňu si rozložil pri voze. Z hliny uhnietil na zemi podklad pre
ohnište. Vústil doň kovovú rúrku mechu. A vedľa mechu po ľavej strane
postavil nákovu. Okolo ohnišťa bolo plno kováčskeho náradia a starého
železa, najmä podkov, ktoré vraj prinášajú šťastie. Akže by to bola
pravda, dade Oláh by bol najšťastnejším človekom na svete. A nebol.
Nebol, lebo musel robiť. A statočný Cigán je vždy nešťastný, keď musí
hlivieť na jednom mieste a robiť.

Lojzko často vyspával celé dni po prebdených nociach s báčikom Lajošom.
Evička musela pomáhať dade Oláhovi. Poťahovala mech, pridávala uhlie na
oheň, pridŕžala kliešťami žeravé železo, keď to dade Oláh potreboval.

A dade Oláh mlátil po nákove, zakladal si močku a odpľúval.

Potreboval nakovať čím skôr a čím viac vrtákov a reťazí. Potom sa
vyberie s nimi po dedinách. Zamýšľaná púť mala viac dôvodov. Za vrtáky a
reťaze dostane korunky, pridajú staršie šaty a poživeň a nadovšetko,
ľudia sa dozvedia, že sa stará vrátila do osady.

Preto sa tak usiloval. Preto mlátil po železe od svitu do mrku, vykrúcal
vrtáky, malé, stredné, veľké, zváral oká do reťazí a odpľúval...

Keď usúdil, že má dosť, zavrel „dielňu". Zahasil oheň, mech odstavil a
nákovu prikrbáľal pod voz. Evičke naložil, aby poupratovala všetko
ostatné v jeho dielni pod šírym nebom. Viac nekoval, lebo dade Oláh
nikdy nerobil viac, ako musel.

Načim vedieť, že na kočovných cestách dade i daje Oláhovci slúžili
báčikovi Lajošovi. Báčik Lajoš sa staral o nich. Nemuseli robiť a dobre
sa mali. Oni zas dbali o jeho bezpečnosť. Keď sa vrátili do osady,
všetko zas patrilo báčikovi Lajošovi: voz s plachtou i kone. Oláhovci sa
museli sami o seba starať. Poživeň ich ani tak netrápila. Skôr tabak.
Starej nevychádzala zapekačka z úst. Keď sa vrecúško s peniazmi, ktoré
nosila hlboko v sukni zoschýnalo, musel vypomôcť Lojzko: pobrať sa do
mesta a vynaliezavo lákať od ľudí čo najviac koruniek. A býval v tom
ozajstným majstrom.

Stalo sa, že sa mu ľudia vyhýbali a iba sem-tam hodili do čapice
pätáčik. Do koruny veľa chýbalo. Raz sa osmelil vojsť do akéhosi úradu.
Zaklopal a vstrčil do dverí naježenú hlavu: „Prosím si korunku."

Páni boli vo veselej nálade. Jeden podišiel k nemu:

„Hej, more, málo ani nechceš! Ale aby si vedel, dám ti ju. Na!" A
pohrozil prstom: „Aby si ju neprehajdákal!"

„Nie, prosím," zavrtel Lojzko hlavou a pohotovo povedal: „Dom si za ňu
kúpim!"

Všetkých rozosmial. Popoludní sa zas ustanovil skúsiť šťastie.

„Však si tu bol ráno!" vyčítali mu.

„Prosím, nemôžem za to, že je mesto také malé!"

Za vtipnú odpoveď znovu vstrčil do vrecka korunu. Mal už dosť. Mohol
kúpiť tabak pre daje.

Lojzko sa vždy zlostil, keď musel ísť žobrať. Nebola to chlapská robota.
Hanbil sa. Ale čo mal robiť? Keď nedoniesol fajčivo alebo peniaze, stará
ho ukracovala na jedle, ba aj bila.

Len čo dade Oláh zlikvidoval dielňu, daje zavolala Lojzka a poručila mu,
aby išiel kúpiť do mesta tabak. Pravda, bez peňazí.

„A vezmi aj Evu. Ale daj na ňu pozor! A že dvaja donesiete viac!"
pohrozila prstom.

Teda mala aj Evička žobrať. To ho najväčšmi zarmútilo.

„Prečo si taký smutný?" opýtala sa ho, keď sa poberali k mestu.

„Ale phúro míribe ma zlostí!"

„A čo je to phúro míribe?"

„Stará smrť."

Evička pochopila, že tým myslel starú daje. Zasmiala sa. Naozaj, stará
vyzerala ani smrť -- aj vtedy, keď k nej prišla pod dubom...

A Evičku náhle lapila clivota po domove. Idú do mesta. Neznámeho podľa
okolia. Čo, keby na ulici stretla mamičku? A keby aj nestretla, stačí
povedať policajtovi, kto je. Nemá také handry a obuv ako vtedy na fare a
nie je ani špinavá. Iste jej uverí. Dovedie ju domov. A doma sa začudujú
nad jej zjavom, aké šukar čajori sa im vrátilo namiesto Evičky!

Keď prišli do mesta a na križovatke uvidela prvého policajta, rozbehla
sa rovno k nemu. Už-už mu chcela vyjaviť túžbu svojho srdca, keď na ňu
zareval:

„Romí, ideš z cesty!" ohnal sa po nej pendrekom. Sotva sa stačila uhnúť.

Evičku policajt načisto zmiatol. Aj on ju nazval Cigánkou, či už naozaj
vyzerá ako Cigánka?

„Hlúpa si!" nadával jej Lojzko. „Na policajtov si musíš dávať pozor. A
ty rovno k nemu!"

„Prečo?"

„Lebo policajti sú zlí ľudia. Cigánov zatvárajú pod zem, do áreštov."

Evička sa striasla od ľaku. Ešte to by chýbalo, aby ju zašantročili pod
zem, medzi potkanov! Uvedomila si, že podľa zovňajšku jej už nikto
neuverí, že nie je Cigánka. Čo robiť? Čo len robiť? Sužovala sa a
bezmocne plakala.

„Taká som nešťastná!" ponosovala sa Lojzkovi, ktorého priviedla tiež do
zlej nálady. „Prečo si ma sem doviedol?"

„Žobrať!" odsekol dorovná.

Evičku prekvapila i ranila jeho odpoveď.

„A kto kázal?" opýtala sa.

„Phúro míribe!"

V Evičke sa vzbúrila pýcha. Nie, žobrať nebude, i čo by ju stará smrť
zabila! Neponíži sa! A keď pozrela na mestské domy, nadobúdala
sebadôveru. Ani jeden dom tu nebol taký krásny ako ich vila!

Námestím prebehovali nákladné i osobné autá. Všímala si ich čísla, či
niektoré nemá značku S-4151. Tvárička sa jej vyjasnievala a naraz z
čista-jasna prekvapila Lojzka:

„A povedz, prečo my musíme žobrať?"

„Aby starí mali čo fajčiť."

„Budú mať!" vyhlásila Evička zámerne.

„Neviem ako. Stále fňukáš. Čas uteká a nemáme ani korunu."

„Nemáme, ale budeme mať! Veľa korún! Viac, ako má báčik Lajoš!"

„Ejha! A kde by si ich vzala?"

„Môj otecko je bohatý. Máme väčší a krajší dom, ako je tento," ukázala
na dvojposchodový domec naproti. „A má aj veľa peňazí!"

„Čože z toho, keď ich my nemáme!" pokrčil Lojzko ramenami.

„Ale môžeme mať!" hneď na to Evička. Omotávala Lojzka do siete svojich
myšlienok.

„Ako?"

„Celkom jednoducho: Ujdeme! Spýtame sa, ako sa dostaneme do P... Naši ťa
prijmú za svojho. Budeš mojím bratom. Pôjdeš do školy. Naučíš sa čítať a
písať, a keď vychodíš školy, budeš veľkým pánom, ešte väčším, ako je
henten!" ukázala na pána, čo sedel za volantom auta.

„A majú aj vaši auto?" vyhŕklo z Lojzka.

„Pravdaže! A keby si vedel, aké! Bandi vo
voze je proti nemu nič! Len zafičí -- a už ho neuvidíš!"

Lojzka vábili Evičkine sľuby. Najmä auto ho zaujímalo. Naučiť sa tak
viesť auto a uháňať s vetrom opreteky, to by bolo niečo pre neho! Lenže
čo by povedal báčik Lajoš! Vysnoril by ho aj pod zemou. Báčik Lajoš mu
raz povedal, že ho nesmie nikdy opustiť. Lebo keby sa tak stalo, zabije
ho!

Lojzko však chcel žiť, nuž povedal Evičke:

„Ja budem radšej zbojníkom..."

„Prečo?"

„Tak. Ako báčik Lajoš."

Nahneval ju. Vybuchla:

„Zbojníctvo je mrzké remeslo! Kradnúť je veľký hriech! Zbojníci končia
na šibenici. Ty nesmieš byť ako báčik Lajoš!"

„Rád by som vedel, prečo?"

„Lebo ty nie si Cigán!"

Lojzko také niečo od Evičky neočakával. Ani čo by mu capla zaucho.
Očervenel. Urazila jeho cigánsku hrdosť.

A Evička duplikovala:

„Aby si vedel, nie si Cigán! Nie! Nie! Máš žlté vlasy a belasé oči.
Cigáni sú počerní, a ty si biely! Aj sám si povedal, že rodičov nemáš.
Uniesla ťa stará daje, práve tak ako mňa!"...

Lojzko sa nevedel od zlosti zdržať:

„Ja že nie som Cigán?! Ja?!" kričal a bil sa divo do pŕs. „Aby si
vedela, že som Cigán, ukážem ti, potvora ufňukaná!"

A zbil Evičku až na zem, ako videl u starých Cigánov. Narobili taký
vresk, že sa zastavovali chodci na ulici. Jeden z nich vyslobodil Evičku
a pohrozil Lojzkovi:

„Necháš ju, lapaj akýsi!"

Pozrel milosrdne na dievča a odišiel. Keď zmizol z dohľadu, Lojzko
poručil:

„Dža khére!"

Čo znamenalo po cigánsky: Poď domov! Vstala. Vliekla sa za ním ulicou.
Doškriabaná a strapatá až strach.

Tak neslávne skončil ich prvý výlet z cigánskej osady. A ešte
neslávnejšie návrat.

Napajedený Lojzko žaloval hneď starej, že Evička chcela ujsť. Stará ju
tak sotila, že odletela pod voz. Tam ostala ležať. Potriasali sa jej
pliecka. Ťažké vzdychy zapierali plač.

Belko sa priplichtil k nej. Skučal a podlizoval sa svojím neodolateľným
spôsobom. No nepodarilo sa mu Evičku potešiť. Privinula ho k sebe a
zastenala:

„Oh, Belko, môj Belko, keby si vedel, aká som nešťastná!"

Večeru nedostala. Ležala zabudnutá so svojím žiaľom.

Keď sa zmrklo, prikradol sa k nej Lojzko. Doniesol jej svoju večeru.

„Neplač," prosil ju. A keď sa na neho ani len nepozrela, odbehol od voza
do tmy. Hodil sa na zem dolu tvárou, tĺkol sa päsťami do hlavy, šklbal
si vlasy a plakal.

# 13.  Tajomstvá starej daje

Dade Oláh robil starej daje dobrú reklamu. Do tábora sa trúsili
poverčiví ľudia. A stará veštila, kým všetkým nepoveštila. Evičke
pridelila službu pri vchode do Berkiovie šiatra, kde mala veštiareň. Tam
sedela na zemi s nohami skríženými a vpúšťala ľudí. Hlásila, že daje je
voľná, môžu vstúpiť.

Sprvoti nevenovala pozornosť vešteniu starej daje. Nezaujímalo ju, čo
tára ľuďom. Ale raz prišli dve ustráchané a uplakané dievčence. Biedne
vyzerali a prosili Evičku, či by ich stará vypočula aj bez peňazí.

Evička vyčkala, kým sa daje uvoľní. Vošla do šiatra a oznámila jej, čo
chcú dievčence.

„Nech vojdú!" pokynula.

Keď dievčence pohltil šiator, priklonila si hlavu k otvoru, aby
vypočula, čo ich prinútilo vyhľadať starú daje.

„Slúžime v dedine u gazdu Juráša," začalo prvé dievča. „Je to krutáň.
Plat nám strháva, aj na jedle nás ukracuje."

„Ani v noci nám nedá pokoja. Musíme sa zamykať a spávať v maštali,"
dopĺňalo žalobu druhé dievča.

„Aj by sme odišli, ale netriafa sa nám služba. Domov nemôžeme. Rodičia
sú chudobní," dokresľovalo ich ťažké položenie zas prvé dievča. „Prišli
sme k vám, aby ste nám pomohli..."

„Stará daje nič nemá, je chudobná..."

„Nie tak," odpovedalo starej daje druhé dievča. „Gazdovi sa dobre vodí.
Hrubne. Bohatne. Keby ho stihlo nešťastie, možno by sa spamätal. Prišli
sme za vami, aby ste mu porobili..."

Evička počula vážnu odpoveď starej:

„Viem porobiť, nebožiatka moje, viem. Ale stará daje sa už na také veci
nedáva. Stará je. Devla ju môže v každom mihu povolať pred súd." Potom
sa odmlčala a Evička si ju v duchu živo predstavila pri jej čudnej
modlitbe:

„Ó, mocný a múdry Devla! Zhliadni na tieto ubiedené duše a vnukni svojej
služobnici, starej daje, čo má robiť, ako zavrátiť zlého človeka, aby
odčinil krivdy, ktoré napáchal na týchto deťoch."

Chvíľu bolo v stane ticho. Stará rozmýšľala. Čakala vnuknutie.

„Ďakujem ti, Devla, ďakujem," počula Evička. Znamenalo to, že už stará
vie, čo robiť. Zápäť zaznel zo stanu praskot suchých bylín a šuchot
papiera.

„Odmerajte za dojelnicu vody a uvarte z týchto bylín odvar, ale tak, aby
vás nikto nespozoroval. Po tri dni pred východom slnca dávajte kravám
napiť z odvaru a o ďalšie tri dni príďte ku mne. Poviem vám, či sa gazda
zmení."

Dievčatá odišli a na tretí deň pribehol do osady upachtený gazda.

„Hľadám tú vidmu. Kde býva?"

Ukázali mu šiator. Evičky sa ani neopýtal, či môže, odhrnul vchod a
vrútil sa dnu.

„Počul som," začal hneď naporúdzi, „že si vidma. Ale najprv sa musím
presvedčiť, či to ľudia o tebe netárajú. Uhádni, prečo som prišiel."

„Len pokojne, gazdíčko, pokojne," tíšila ho stará. „Nech si gazdíčko
sadne ku mne a podá mi ruku."

Gazda si neochotne, ale predsa sadol na zem a podal starej ruku.

Chvíľu škúlila do nej, potom uhrančivo pozrela na gazdu.

„Stará daje vie, čo vie. A vie aj to, prečo gazdíčko prišiel. Trápia ho
kravy."

Gazda sa strhol a poškrabal za uchom.

„Uhádla som?"

„Hej. Kto im porobil?"

Stará zavrtela hlavou.

„Nikto, nikto im neporobil. To je vážnejšie, ako si gazdíčko myslí..."

„Keď mi pomôžeš svojimi čarami, dobre ťa odmením."

„Stará daje sa na také hriešne veci nedáva. Môže gazdíčkovi len
poradiť."

„Vrav!"

„Nech gazdíčko verí, že stará daje hovorí pravdu. Bolo jej zjavené, že
ju gazdíčko navštívi. A bolo jej zjavené aj to, že dobrý duch odvrátil
od gazdíčka svoju dobrotivú tvár."

Gazda nerozumel. Škrabal sa za uchom a krútil hlavou.

„Nech gazdíčko vie, že nad každou domácnosťou bdejú dvaja duchovia:
dobrý a zlý. Dobrý duch prináša šťastie, zdravie, úrodu, bohatstvo; zlý
duch zas nešťastie, choroby a skazu. Preto si gazdíčko nemal rozhnevať
dobrého ducha."

„A čím som ho rozhneval?" zrejme nepokladal krutánstvo a úžerníctvo za
prečin.

Prižmúrila oči a povedala:

„Pokúsim sa nazrieť do tajov nevidoma."

Hoci bol gazda chlap ako hora, začal ho oblievať pot. Stieral si ho
opakom dlane a hniezdil sa, ani čo by mu stará pahreby podsypala.

„Dobrý duch odvrátil svoju tvár od gazdíčka preto," začala pomaly stará
daje, „že celé gazdovstvo nahonobil za skrivodlivo nadobudnutý groš, že
klame, úžerníči, ukracuje sluhov. Zlé skutky už prevýšili dobré skutky,
preto čaká na gazdíčka skaza, ak sa chytro nespamätá."

Sotva stará otvorila oči, gazda dobiedzal:

„Čo mám robiť?"

„Gazdíčko si musí dobrého ducha znovu nakloniť. Ale to nie je ľahká vec.
Vyžaduje si obetu."

„Akú?"

Daje vzala pripravenú kosť, podala ju gazdovi:

„Gazdíčko nech si vezme túto kosť z umrlca a čo najskôr, najlepšie
zajtra dopoludnia, nech predá mäsiarovi tú najkrajšiu kravu a utŕžené
peniaze nech zaviaže spolu s umrlčou kosťou do šatôčky a zakope na
cintoríne tam, kde sa križujú chodníky. Ale pozor! Šatôčku musí zakopať
pri západe slnca a tak, aby ho živá duša nevidela a nezneužila
gazdíčkovu obetu."

„A čo potom?" začal sa gazda obšívať.

„Na tretí deň pôjde gazdíčko na cintorín zas pri západe slnca a nesmie
ho vidieť živá duša. Vykope šatôčku. Ak nájde v nej peniaze aj umrlčiu
kosť, skaza stihne všetok dobytok. Ak bude v šatôčke iba kosť, peniaze
sa prepadli do zeme. Dobrý duch prijal obetu a gazdíčko to hneď zbadá na
dobytku. Kravy sa upokoja a budú dojiť ako prv."

Gazdu škrela najkrajšia krava.

„A inak to nejde?" opýtal sa starej daje.

„Nebolo mi zjavené."

„Dobre. Čo som dlžný?"

Stará sa uškrnula.

„Gazdíčko odmení starú daje až potom, keď začnú kravy dojiť. Donesie
mliečka a masielka."

Na druhý deň hneď popoludní povedala daje Evičke:

„Pôjdeš so mnou!"

Šli cez polia, cez lúky a cez lesy, kým prešli tri chotáre a ocitli sa
konča dediny. Nad ňou na úbočí pomedzi stromy beleli sa kríže. Tam
zamierila stará daje. Skúmavo si obzerala cintorín. V hornom rohu stála
márnica, vtopená v húštine divého orgovánu. Také miesto potrebovala. Do
húštiny navláčila suchých vencov a urobila z nich pohodlné ležisko.

„Poď, sadni si ku mne," posmeľovala Evičku, ktorá sa pri pohľade na
márnicu triasla ani osikový list. „Mŕtvych sa neboj, ublížia len živí."

Z húštiny mohla stará kontrolovať celý cintorín. Ľudia pracovali na
poliach a pri práci zabúdali na svojich drahých mŕtvych. Okrem daje a
Evičky nebolo na cintoríne nikoho.

Stará pozrela pomedzi orgován na slniečko. Viselo nad horou ani zlatá
medaila, pripnutá na širokánskej hrudi oblohy a vystavená na obdiv, kým
sa neschová do trezoru noci. A tá chvíľa nebola ďaleko.

Evička vedela o celej udalosti s chamtivým gazdom. Začalo jej svitať,
prečo prišli na cintorín a prečo sedliak mal zakopať peniaze tak, aby ho
nikto nevidel, pravda, okrem starej daje.

Skutočne, ako začala tôňa západu prikrývať šíry kraj, zbadali
obzerajúceho sa chlapa s motykou, ako sa ponáhľa z dediny k nim na
cintorín.

Bol to gazda Juráš.

Zastal prostred cintorína, skúmavo sa poobzeral, a keď nezbadal nikoho,
rýchlo motykou vyhlobil neveľkú jamu. Spoza vesty vytiahol šatôčku,
pohladkával ju, akoby sa mu nechcelo zahrabať jej obsah. No napokon ju
predsa len položil do jamky, pozorne pozhŕňal na ňu zem a zakryl
šúplatami. Znovu sa poobzeral a chytro zmizol z cintorína.

Stará čakala, kým sa stratí z dohľadu. Vytiahla sa z húštiny a pokynula
Evičke, aby ju nasledovala. Tam, kde sa krížili dva chodníky medzi
hrobmi, opatrne poodvaľovala šúplaty a vytiahla šatôčku.

Gazda ju neoklamal. Našla v nej hrču peňazí a kosť. Peniaze opatrne
vstrčila do vrecka na svojej spodnej sukni a šatôčku s kosťou uložila
znovu do jamky, zahrabala zemou a prikryla šúplatami, že nebolo
porušenie chodníka ani poznať.

Keď si vystierala kríže, škrekľavo sa zasmiala a povedala:

„Vidíš, hlupákovi len hlúposť pomôže."

Na druhý deň pred večerom pribehli do osady dievčence z Jurášovho
gazdovstva. Stará ich vďačne prijala. Nemusela im povedať, či sa gazda
zmení, samy to zvestovali:

„Zázrak sa stal!" kričali. „Gazda sa zmenil od večera do rána!
Zaobchádza s nami ani čo by maslo na chlieb natieral. Aj podlžnosť nám
vyrovnal a predstavte si, povedal, aby sme mu prepáčili, že sa to už
nestane. Čo sme vám dlžné?"

„Nič, nič!" nechcela vziať peniaze. „Ešte vám ja dám, že vás dobrotivý
Devla poslal za mnou."

Habla do sukne a dala dievčatám toľko peňazí, že až zhíkli a
rozradostené vybehli zo šiatra.

A nezabudol sa odvďačiť ani gazda. Dovliekol veľkú konvu mlieka a
poriadnu hrudu masla.

Skutok starej daje sa Evičke zapáčil. Sedliak prišiel o kravu, ale aj o
svoje krutánstvo. Nechápala, ako to mohla stará daje tak zaonačiť. Bola
múdra a voči dievčatám dobrá. Prečo je aj voči nej nie taká? Prečo ju
nevráti rodičom, keď vie, kde bývajú?

Otázka sa kopila na otázku a ani nezbadala, že si k nej prisadla
dobrosrdečná a prostoreká ženička a začala vyzvedať:

„Čo si taká smutná, maličká?"

Evička hlboko vzdychla. Keby tak skutočne mohla vyzradiť, čo jej je.
Daje sedí za chrbtom v stane. Ústa musí mať zaviazané.

„Zbili ťa, však?" hovorila ženička a
hladkala Evičku po vlasoch. „No neplač, však sa to zahojí... I ja som
plakala... i ja. A veľmi. Jediný syn mi bol nezvestný... A vidíš, už mi
je dobre. Stará poveštila, že je nažive. Dala som ho hľadať
prostredníctvom Červeného kríža. Oznámili mi, že žije a že sa má dobre.
Len čo bude môcť, vráti sa. A vieš aj ty veštiť, cipka moja?"

Evička pokrútila záporne hlavou.

„A prečo sa nenaučíš? Stará je múdra, veľmi múdra, že páru nemá
široko-ďaleko... Mala by si sa aj ty naučiť. Videla by si do budúcna. Aj
ľuďom by si poradila, pomohla, ako mne stará. Hriech je byť pri starej a
nenaučiť sa tajomstvá, ktoré ona vie. Stará je, môže zažmúriť oči, a kto
potom ľuďom pomôže?..."

A bola by pokračovala ďalej, keby ju nebola stará zahriakla svojím
škrekľavým: „Cit!"

Ženička zmĺkla. Nechcela starú napaprčiť. Trpezlivo čakala, kým príde na
ňu rad. Nezdržala sa dlho v šiatri. Veď sa vlastne prišla starej
poďakovať, že jej vnukla hľadať syna a doniesla jej za to poživne. Keď
odchádzala, pohladila zas Evičku po vlasoch a odporúčala sa:

„Zbohom, cipka moja, a nebuď smutná!"

Od tých čias začalo Evičku zaujímať, ako môže stará daje vidieť ľuďom do
duše. Čo by za to dala, keby sa mohla dozvedieť, či sa dostane domov.
Nie, cítila celým svojím srdcom, že si cigánsky život nikdy neobľúbi.
Cigánska osada ju lákala iba dotiaľ, kým sa nenaučila po cigánsky a
neskúsila poníženosť žobrania.

Vyčkávala, keď stará bude v dobrej nálade a nebudú ju vyrušovať
návštevníci. Obyčajne ráno pri bafkaní z fajočky vedľa pahreby bývala
najprístupnejšia.

Raz ráno sa Evička skôr zobudila, prisadla si na kameň k daje. Chvíľu
posedela, a keď ju zmrvila zima, pošuchla sa bližšie. Stará sa uškrnula.
Zrejme jej dobre padla Evičkina prítulnosť.

„Daje, vy ste veľmi múdra," začala.

„Vari sa ti snívalo?"

„Nie."

„Tak prečo to hovoríš?"

„Keď viete tak veštiť. Kto vás naučil?"

Stará pohodila rukou:

„Od malička som poznávala tajomstvá, ktoré nie sú súdené vedieť
každému... Vnikala som do záhad života a rozchlpovala som uzly ľudského
nechápania... Ech, stará Cigánka veľa skúsila, veľa videla a veľa
vie..."

Evička opačovala ďalej:

„Vravíte, že ste sa učili od mlada. Musel vás niekto múdry učiť ako nás
v škole pani učiteľka. Raz nám povedala, že múdrejší majú učiť
sprostejších, aby aj oni boli múdri."

Stará pozrela skúmavo na dievča. Múdro hovorilo. Zapáčilo sa jej dať sa
s ním do reči.

„Pravdu hovoríš, dievča. Máš viac rozumu ako rokov. Ukáž ruku." Stará
začala obzerať Evičkinu ruku. Najprv sa kukla z obďaleč na celú, potom
si začala všímať znalecky prstov, ohmatávala brušká a škúlila na čiary,
čo sa krížom-krážom pretínali po dlani. Potom spokojne pokývala hlavou a
povedala:

„Devla ťa obdaril veľkými darmi. Málokoho tak. Ani si to nezaslúžiš...
Lenže neviem, neviem, či dary využiješ... Máš veľké prekážky v ceste...
Ale máš tiež odvahu, silu a tvrdohlavosť..."

Stará kyvkala hlavou a pokračovala:

„Tá tvrdohlavosť... ej, tá tvrdohlavosť... Keby si ju nemala a keby si
bola z našej krvi, stará daje by roztvorila tvoje slepé oči..."

„Prosím, pekne prosím, aspoň niečo mi prezraďte," modlikala Evička. „Ja
by som tak rada vedieť, ako možno hádať z ruky... Sľubujem, že to nikomu
neprezradím..."

„Veľa žiadaš, dcéra moja, veľa. A nezaslúžiš si, nie. Starú daje
nepočúvaš, ako by si mala. Uver, lepšie by sa ti vodilo... Lepšie...,"
prízvukovala.

„Už budem. Len mi povedzte!"

Stará sa dala nahovoriť.

„Na ruke má človek zaznačenú celú svoju minulosť a budúcnosť," začala.
„Len o tom nevie."

Vzala do ruky Evičkinu ľavú ruku a vážne pokývala hlavou.

„Tu má každý človek knihu svojho života a málo je múdrych, čo vedia
čítať z nej... Stará daje nechodila do školy ako ty, dieťa moje. Nevie
čítať z kníh učených ľudí. Ale knihu života, ktorú píše Devla každému
človekovi, pozná."

Odmlčala sa. Hádam preto, aby ešte viac vybičovala Evičkinu zvedavosť.

„Prezradím ti aspoň máčny máčik, aby si vedela, že stará daje vie, čo
vie..."

Chvíľu škúlila do dlane, ani čo by nevedela, odkiaľ má začať a
pokračovala:

„Pozri dcéra moja: Ruka má päť prstov. Znázorňujú päť hviezd, ktoré
vplývajú na osud človeka. Palec je prst Venušin, ukazováčik prst
Jupiterov, prostredný prst Saturnov, prsteník prst Slnca a malíček prst
Merkúrov."

Prešla jej svojím kostnatým prstom hore-dolu po dlani a zvedavú Evičku
ďalej zasväcovala do svojich tajomstiev:

„Ruka každého človeka má množstvo čiar hlavných a vedľajších, ako aj
hrbolčekov, ktoré sú vrchmi jednotlivých piatich hviezd. Podľa toho, ako
sú hrbolčeky utvorené, vyvinuté a čo je na nich, súdi sa o vlastnostiach
človeka."

Hlboko sklonila hlavu nad Evičkinu dlaň.

„Keď bližšie pozrieš na svoju ruku," pokračovala, „uvidíš, že jemné
čiaročky na tvojej dlani sa rozlične križujú alebo krútia. Tvoria
trojuholníčky, kríže, mriežky, štvorčeky alebo bodky. Týmto tajomným
písmom má každý človek na ruke poznačený celý svoj život. Pozri na svoj
palec. Skladá sa z troch článkov: podnechtia, prostredného článku a
koreňa. Podnechtie máš nadpriemerne vyvinuté. Znamená to, že máš
nadpriemernú vôľu. Najviac máš vyvinutý prostredný článok. Znázorňuje,
že ťa Devla obdaril dobrým rozumom. Koreň palca je výrazom citu. Tvoj
palec veľmi odstáva od ostatných prstov. Tu je zaznačená tiež silná vôľa
a sklon k vzdoru a tvrdohlavosti."

Oddýchla si. Napchala do fajočky tabaku a šuchla ju do pahreby. Evička
vycítila, že už daje prechádza trpezlivosť. Kým sa v ohni zapekal tabak,
ešte jej čo-to prezradila.

„Spomedzi ukazováka a palca vychádza čiara života. Ohraničuje Venušin
vrch pod palcom od dlane. Až dorastieš, na Venušinom vrchu Devla ti
poznačí všetky tvoje ženské vlastnosti. Čiaru života máš dobre vyvinutú
a dlhú. Len je pretrhnutá na jednom mieste... Daj si pozor, počúvaj
starú daje, lebo bude zle."

Evičku prešiel mráz. Čo znamenala pretrhnutá čiara života? Stará daje
nechcela ďalej vysvetľovať.

„Dosť už. Povedala som ti iba nepatrnosti o jednom prste a o jednej
čiare. Keby som ti vyjavila viac, rozum by sa ti pomiatol..."

Vytiahla z pahreby zapekačku a začala spokojne bafkať.

# 14.  Pretrhnutá čiara života

Bodaj by sa Evička nebola dozvedela, čo jej Devla poznačil na ruke. Bola
by šťastnejšia. Lebo tak už býva: čím viacej sa človek snaží poznať
svoju budúcnosť, tým je nešťastnejší a bojazlivejší. Len čo jej stará
daje čo-to utrúsila zo svojho tajomstva, často jej úzkostlivo skĺzol
zrak na otvorenú dlaň. Všeličo si na nej všimla. Ale ničomu nerozumela.
Iba tomu, čo jej daje prezradila.

Má vraj silnú vôľu, dobrý rozum a tvrdohlavosť. Nemýlila sa. Však sa
doma vždy snažila dosiahnuť, čo chcela. Keď ju nepočúvli, bývala zlostná
a nešťastná. Urobila im napriek aj vtedy, keď ušla z besiedky. Už to
neraz oľutovala. Ale najviac ju trápilo, že sa o svojich rodičoch nič
nedozvedela. Akoby nežili. Nehlásia sa. Veď mali tak radi svojho
miláčika-jedináčika! Dlho snívala o chvíli, keď zahučí ich auto a z neho
vystúpi jej vysoký otecko, aby ju vyslobodil. Hádam už na ňu zabudli.
Alebo im stará daje počarila? Určite. Aj gazdovi prevrátila rozum.

Vždy ju opantali také myšlienky, keď si stará popoludní zdriemla vo
veštiarni. A keby len také. Ešte horšie! Daje prezradila, že má
pretrhnutú čiaru života. Čo to znamenalo? Koniec života? Smrť? Nemá už
nikdy uvidieť svojich milovaných rodičov?

Ako ju Lojzko zbil, cítila sa ešte opustenejším vtáčaťom v tomto
nehostinnom hniezde. Nemala sa komu zdôveriť. Lojzkovi už neverila.
Nelíšil sa od ostatných Cigáňov. Julke sa bála vyžalovať svoje trápenie.
Bola verenicou báčika Lajoša. Ale stalo sa, čo neočakávala. Lojzko dlho
nevydržal bez nej. Priplichtil sa za ňou tak, ako robieval Belko, keď sa
niečím previnil.

„Daje spí?"

Prikývla.

„Poď! Chcem ti voľačo povedať."

Vstala. Odviedol ju hore do agátovej hôrky. Sadli si medzi stromy. Zdalo
sa im, že všetko pachtí v letnej horúčave ako Belko. I romano koliby.
Vonku nevideli živej duše.

Lojzko šklbal trávu! Nevedel, ako začať. Zachoval sa voči nej mrzko.
Dávno to už oľutoval. Chcel sa pomeriť, nadviazať znovu priateľstvo.

„Nehnevaj sa na mňa, Evička," začal po chvíli. „Už ti viac neublížim."

Evička neodpovedala, len si povzdychla. Lojzkovi prichodilo ďalej znášať
vlastnú trýzeň.

„Vieš, keď si mi povedala, že nie som Cigán, obenk vošiel do mňa.
Ukrutne som sa napajedil."

Lojzko hovoril ako báčik Lajoš. Vždy, keď sa báčik Lajoš napaprčil,
povedal, že obenk čiže čert vošiel do neho. Ťažko mu padlo spovedať sa,
keď Evička zatvrdilo mlčala. Po chvíli dodal:

„Ja tiež myslím, že nie som Cigán..."

Keď Evička prekvapene naňho pozrela, uvidela, že mu hrajú slzy v očiach.

„Ty máš aspoň rodičov, ale ja..."

Hodil sa dolu tvárou. Zúfalo plakal a stenal.

Evička ho pohladila po strapatej hlave a čičíkala.

„Upokoj sa, Lojzko, však ani ja nemám nikoho. Vidíš, ako sa mi tu vodí.
Aj naši už dávno zabudli na mňa, keď ma nevyslobodzujú."

Tiež ju zaliali slzy. No preglgla horkosť, lebo cítila, že Lojzko ju
potrebuje vo svojom zúfalstve.

„Neplač. Mohol by ťa niekto vidieť a bolo by zle. Nehovor, že nemáš
nikoho. Máš predsa mňa. Už som ti povedala, že by som chcela, aby si mi
bol bratom."

Lojzko pozrel na ňu zoširoka. V očiach sa ešte ligotali slzy -- a na
ústach už bol úsmev.

„Ty... ty si mi naozaj odpustila?" vyhŕkol. „A nehneváš sa už?"

„Vidíš, že sa nehnevám..."

„Tak je dobre!... Tak je dobre!...," kričal ako pobláznený a začal váľať
kotrmelce, preskakovať pníky a vešať sa na stromy.

„Čo to robíš?" nechápala Evička.

„Teším sa, že si mi odpustila!"

Keď sa vybúril, sadol si opäť k Evičke pokorný a tichý ako Belko. Cítil,
že jej musí spraviť radosť, keď je taká dobrá.

„Vieš, ja by som nedbal, keby sme aj ušli, ale sa bojím."

„Koho?" pozrela naňho so záujmom Evička.

„Báčika Lajoša. On je strašný, keď sa nahnevá. Obenk mu je spoločníkom.
Lapil by nás -- a bolo by po nás."

„Veru," prisvedčila Evička. „Aj daje sa zastrája. Počula som ju veštiť.
Strašné veci rozpráva ľuďom. Všetko vie."

„To je pravda. Báčika Lajoša varovala, aby sme nikde nešli, že sa nám
bude zle vodiť. Ale báčik Lajoš si v poslednom čase nedá povedať. Daje
robí natruc. Mne povedal, že starých už nebude potrebovať. Ožení sa s
Julkou, len čo sa mu podarí robota, na ktorú sa chystá. Potom vraj musíš
týždeň vyhrávať na cimbale a on s Julkou bude od radosti tancovať... Ale
iné som chcel povedať. Lajoš nepočúvol daje. Skoro nás lapili..."

„A kde ste boli?"

„Kde? Na nákladnej stanici! A kto vie, kde
ešte... Tma bolo. Nevidel som... Ej, hrozná noc to bola!...," krútil
hlavou.

„Čo sa vám prihodilo?"

„Našťastie nič. Ale veľa nechýbalo. Rozpoviem ti, aj tak som ti sľúbil,
že ti poviem, čo zavše stvárame s báčikom Lajošom. Len musíš mlčať, lebo
báčik Lajoš je obenk!"

Keď Evička prisvedčila, pokračoval:

„Báčikovi Lajošovi padli do očú zaplombované vagóny. Kdesi vysliedil, že
v jednom sú zbrane. Povedal, že by to nebol zlý ťah. Vybrali sme sa
natruc starej. Báčikovi vari obenk pošepol, aby vzal aj koňa. Vysadli
sme na Havrana a na ňom sme sa doniesli až pred nákladnú stanicu. Tam
sme Havrana nechali pásť na ostredkoch a my sme sa pobrali na stanicu. V
tme sme sa ľahko prekĺzli pomedzi vagóny k tým, čo báčikovi padli do
očú."

Evička začudovane počúvala.

„Ako ste ich otvorili?"

„Pozhovej, hneď sa dozvieš. Báčik Lajoš je v takých veciach majster. Na
vagóne prepílil mriežky vetracieho okienka a otvorom ma vyložil do
vagóna. Podobne sme sa dostali aj do zlatníckeho obchodu. Lenže vtedy ma
báčik Lajoš spustil po povraze zo strechy do svetlíkovej šachty a odtiaľ
som preliezol vetracím okienkom do obchodu.

Z vagóna som mal cez okienko vykladať debničky. Lenže debničky boli
ťažké. Podal mi sekerku, aby som vypáčil vrchnák. Ťažko mi to išlo,
debničky boli posťahované aj plechom. Ako som sa tak mordoval, zrazu nás
prekvapili železničiari. Zablikali lampáše, ozvali sa píšťalky a do
vozňov narazil stroj. Báčik Lajoš hneď zmizol. Ale ja..."

Tak sa vžil do svojho položenia, že mu začal stekať pot po tvári.

„A čo ty?"

„Nemohol som ujsť z vagóna! Okolo sa plietli železničiari. A tak sa
pekne-krásne vlak pohol -- aj so mnou! Bol som v klepci. Na stanici som
sa bál vyskočiť, že ma chytia, a keď sme vyšli zo stanice, vlak začal
uháňať. Kdeže z neho vyskočíš! A čo horšie, nákladné vlaky nestoja na
každej stanici. Obával som sa, že ma vlak odvezie ďaleko. Ako sa potom
vrátim? A keby len to. Čo ak zastane za dňa, uvidia ma a lapia! Ej,
nechcel som sa dať do rúk žandárov! Tí vraj zbojníkov mrzko drvia!"

Aj Evičku začal mrviť strach.

„Ako si sa vyslobodil?"

„Ako? Nijako! Sedel som na debne a rozmýšľal. Ale nič som nevymyslel. Aj
zlosť ma pochytila. Plakal som, keď som si pomyslel, že ak ma chytia a
zatvoria do áreštu -- teba už neuvidím a nebudem ťa môcť odprosiť..."

„Vari naozaj?" usmiala sa príjemne potešená.

„Veru hej. Tak mi bolo. A keby som bol aspoň vedel, na ktorú stranu ma
vlak odnáša! Všade tma. Noc. Prebiehali sme popri železničných
zastávkach, ale ani pri jednej vlak nepostál. Potom sme vošli do tunela.
Dym sa vovalil do vagóna. Malo ma zadusiť. Za tunelom naraz vlak
spomalil. Len čo zastal, počul som:

„Čhávo!"

Báčikov hlas! Vyskočil som z vagóna. Neďaleko stál Havran a báčik pri
ňom. Ufujazdili sme na Havranovi pred prekvapenými železničiarmi. Cestou
mi báčik Lajoš povedal, že predbehol vlak krížom cez horu. Donútil
strážnika, aby vlak zastavil -- a bolo po strachu!"

Vyčítala mu z tváre radosť i pýchu, že si vedeli poradiť i navzdory
vešteniu starej daje. Nečudovala sa, že ho vábil zbojnícky život, keď
bol taký dobrodružný. No jednako ju nepotešila Lojzkova zvesť.

„Vidím, neteší ťa, že som sa dostal šťastlivo domov," povedal vážne. „Už
ma nemáš rada..."

Evička sa usmiala.

„Mám, Lojzko, mám. Ale mala by som ťa ešte radšej, keby si nekradol..."

„Nebudem!" sľuboval, neuvedomiac si, že sľub bude môcť ťažko splniť. Ale
čo by nesľúbil Evičke, keď sa naňho už nehnevá!

„Dobre. Ďakujem ti. Uvidím, či dodržíš slovo!"

Odrazu zosmutnela.

„Kto vie, či sa toho dožijem. Stará daje mi povedala, že mám pretrhnutú
čiaru života," ukázala Lojzkovi ono miesto, čo ju mátožilo vo dne v
noci. „Hrozí mi vraj nebezpečenstvo. Nevieš aké?"

Lojzko pokrútil hlavou.

„Hádam vtedy, keby sme ušli. Daje by nás aj potme dovidela a báčik
Lajoš..." pohodil rukou. Ešte nezabudol na bitku, keď Evičke vyzradil,
že je báčik Lajoš zbojník.

Áno, aj ona tak cítila, že nebezpečenstvo jej môže hroziť len od
Oláhovcov alebo od báčika Lajoša. O iných, čo by jej zle chceli,
nevedela. Ale ako sa mu vyhnúť, ako? Stará jej povedala, že keby bola z
ich krvi alebo nebola tvrdohlavá, naučila by ju veštiť. Vystríhala ju,
že má počúvať, lebo bude zle. Cítila, že daje počúvať znamenalo by
toľko, ako vzdať sa svojich milovaných rodičov a navždy ostať u Cigánov.
Nie, to nemohla. Radšej smrť. Ale pretože Evička len rada žila na svete
a Devla ju obdaril veľkým darom rozumu, začala rozumkovať, ako si pomôcť
z tohto strašného položenia.

Čosi ešte nejasné a hmlisté, ale vábivé ako jediná záchrana, začalo sa
rodiť v jej duši.

„A čo myslíš, keby nebolo báčika Lajoša ani starej daje, čiara života by
sa mi zrástla?"

Neporozumel.

„Akože by ich nebolo? Však sú tu!"

„Daje ťažko dýcha..."

Lojzko sa zasmial.

„O daje sa ty neboj! Či si nepočula, ako vravieva: Do zaúdeného mäsa
červíka ani sekerou nezatlčieš?!"

„Človek nemusí len zomrieť. Keď zle robí, môžu ho aj zavrieť..." Lojzko
ju stále nechápal.

„Báčika Lajoša nezavrú! Pomáha mu obenk a daje. A kým je tak, žandári
nemajú nad ním moc! To by si mala vedieť!"

Na Evičku doľahol ešte väčší smútok.

„Tak ty nechceš, aby sa mi čiara života zrástla?"

„Ale chcem, čo by som nechcel!" utvrdzoval ju. „Iba neviem, prečo si
taká..."

„Aká?"

„No taká... Prečo sa toľko vypytuješ..."

„Bojím sa. Mám pretrhnutú čiaru života. Aj ty by si sa bál."

„Možno, čo ja viem..."

Chvíľu ho nechala na pokoji. Upútal ju čmeliak, márne blúdiaci ponad
zem. Nikde nenachádzal, čo hľadal.

„Na akú robotu sa chystá báčik Lajoš?" znovu naštrbila Lojzkovu
trpezlivosť.

„Neviem. Nepovedal. Čaká pomocníka. Volá sa Bugzo. Barnabáš Bugzo."

„A kto je to?"

„Ešte som ho nevidel. Báčik Lajoš iba toľko povedal, že potrebujeme
mocného chlapa. A Barnabáš Bugzo vraj vytiahne aj strom zo zeme!"

Oči sa mu rozpálili ako dva žiarivé uhlíky. Zrejme už zabudol na to, čo
sľúbil, že nebude kradnúť a tešil sa na nové dobrodružstvo so silákom
Bugzom. To bol jeho svet. Iný nepoznal, preto sa za iný nemohol ani
oduševniť. A preto sa mu nemohla ani zdôveriť s tým, čo sa tak nesmelo,
bojazlivo rodilo v jej duši.

# 15.  Silák Barnabáš Bugzo

Po cigánskej osade sa chytro roznieslo, že za báčikom Lajošom príde
najmocnejší chlap na svete. Pričinil sa o to Lojzko. Každý deň bičoval
detskú zvedavosť vymýšľanými bájkami o sile Barnabáša Bugzu.

„Poradí si aj s medveďom," dráždil deti. „Chytí ho takto cez poly -- a
tresk o zem!"

Lenže Lojzko sa nevedel ovládať. Silu Barnabáša Bugzu dokazoval aj
skutkami na deťoch. Preto ho otcovia uplakaných detvákov neraz obháňali
okolo kolíb, kým ho nezachránili stará daje alebo báčik Lajoš.

Evička sa čudovala, prečo báčik Lajoš dovolí Lojzkovi tak tárať o
človeku, ktorého nikdy nevidel. Ba pozdalo sa jej, že ho v tom aj
podporuje. Keď detváky dobiedzali, či Lojzko hovorí pravdu, báčik Lajoš
prikývol:

„Áno. Taký je to chlap!"

„A kedy príde?"

Báčik Lajoš roztiahol prsty na ruke.

„Ešte sa toľko ráz vyspíte. Každé ráno zohnite jeden prst, a keď zohnete
ten posledný, potom príde."

Na piaty deň rozkázal dade Oláhovi vypratať všetko z voza a odstrániť aj
koryto spod rázvory. Sám uvoľnil spruhy, poskladal plachtu a odniesol ju
do veštiarne starej daje.

„Idem s Lojzkom na brod umyť kone a voz," oznámil jej. „Potom pôjdeme na
stanicu."

„A kde bude spať?"

„O to sa nestarajte. Barnabáš je ako vták. Sám si nájde bidlo."

Daje prižmúrila oči a zadívala sa mu kdesi ponad hlavu.

„Čo zas vetríte?"

„Nič, Lajko, nič," strhla sa. Zamlčala, že ho videla, ako sa chystá na
sobáš. Bol celý v čiernom. Aj pierko mal čierne.

Pousmial sa.

„Ešte vás mátoží, akú robotu mám s Barnabášom?"

„Uhádol si moju starosť," prikývla.

„Koľko ráz som vám už povedal, že mi pomôže postaviť dom? Prečo
neveríte?"

„Neviem, Lajko, neviem. Alebo ma vidmo klame, alebo ty."

Pohodil rukou a vyšiel zo šiatra.

Dlho hľadela za ním a povážlivo krútila hlavou. Ani si nevšimla, že
Evička sedí na pokrovčeku pred vchodom do šiatra a pozoruje jej
ustarostenú tvár.

„Satan ho má v moci, satan...," nahlas vyjadrila svoje myšlienky.

„Koho, daje? Báčika Lajoša?"

Stará sa strhla.

„Ale nikoho, dievka moja, nikoho," zaraz ju odpútala od svojich
starostí. „Tam pri voze je zopár krumplíkov. Hoď ich do pahreby. Ide mi
chuť na ne."

Evička hodila zemiaky do pahreby a prihrnula žeravým uhlím. Ale kým ich
dopiekla, detváky ich povyťahovali. Ostali iba dva. Doniesla ich starej
do šiatra a čakala, že ju vyhreší.

„Iba dva boli?" opýtala sa, a keď sa jej Evička chcela ospravedlniť,
zodvihla kostnatú ruku. „Jedlo patrí tomu, kto je hladnejší." Vzala za
hrsť bylín a podala Evičke. „Mne postačí aj čaj. Postav do hrnca na
pahrebu, a kým zovrie, pomôž starému poupratovať."

Pred Berkiovie chalupou morila dade Oláha hŕba všelijakého haraburdia z
voza, ktoré im slúžilo, keď boli na cestách. Bezradne ho prehadzoval,
kým neprišla stará Berkiová. Poradila mu, aby ležisko z voza povynášal
na povalu.

Dade Oláh rozkázal Evičke všetky veci podonášať na podstenu, odkiaľ sa s
nimi teperil po rebríku na povalu. Potil sa, hrešil, klial a šomral, že
ho báčik Lajoš zavalil takou robotou. Pri dome ostalo jedine koryto spod
rázvory a kováčsky riad. Dade Oláh nikdy nevedel, kedy ho núdza prinúti
robiť vrtáky, reťaze a kováčske klince.

Aj Evička -- tak ako ostatné deti -- so vzrušením očakávala večer, keď
báčik Lajoš privezie do tábora Barnabáša Bugzu. Lojzko jej povedal, že
Barnabáš Bugzo urobí večer pri vatre predstavenie. Prikázal jej, aby o
tom nikomu nepovedala. Ale vedeli o tom všetky deti. S vreskom sa
ponaliepali na voz okolo Lojzka a báčika Lajoša. Museli ich odviezť na
brod. Tam poumývali voz. Pod blatom a špinou sa objavil žltý a červený
náter ešte z tých čias, keď ho báčik Lajoš kúpil od vychýreného kolára.
Vyzeral celkom pekne -- ako nový. I kone, vydrhnuté slamennými vechťami
a opláknuté vodou, sa leskli čistotou. Jedine, čo ostávalo špinavé, boli
deti. Preto im báčik Lajoš nedovolil znovu na voz, aby ho svojimi
špinavými handrami neumazali. Pribehli do osady hodnú chvíľu za vozom.

Báčika Lajoša už očakávala Julka v lesklých hodvábnych šatách a so
šípovou ružou v čiernych vlasoch.

Evička sa nehlásila k nim*.* Ak bude Julka chcieť, zavolá ju. Ale
nezavolala. Tak iba so smútkom pozorovala vynaliezavosť detí. Keď sa
dozvedeli, že najmocnejšiemu mocnárovi na svete pôjde naproti aj Julka,
ovenčili voz nevädzou, šípovými ružami a králikmi. Venčili skoro do
večera. A keď večer začal vyšívať na nebi všelijaké vzory trblietavými
hviezdami, Lojzko šibol kone.

„Hijó, Bandi! Čihí, Havran!"

Tváril sa tak vznešene, akoby viezol na sobáš nevestu so ženíchom.

Na križovatke chcel odbočiť do mesta. Báčik Lajoš nedovolil.

„Pohýnaj rovno! Báčik Barnabáš nepríde do mesta."

„A kde?"

„Uvidíš!"

Ďalej sa nepýtal. Prichodilo mu dávať pozor, aby kone vo večernom šere
nezišli z cesty. Vrbiny a koncert žiab prezrádzali močaristý kraj.

Cesta sa pred nimi vlnila ako belavý stuheľ bez konca. No Lojzko neraz
poháňal kone v noci. Viedol ich citlivo. Preto si ani nevšímal, čo si
báčik Lajoš s Julkou hrkútajú. Ale keď spomenuli Barnabáša Bugzu,
zbystril sluch.

„Už dávno som ho nevidela. A dobre si všetko prehútal?"

„Dobre."

„Ale jedno mi musíš sľúbiť!"

„Čo?"

„Že potom hneď odídeme k nám."

„Prečo?"

„Bojím sa."

„Čoho?"

„Že sa ti niečo stane. Daje varovala."

„Daje tára."

„Netára. Nedáš si povedať."

„Ale dám!" chlácholil ju Lajoš. „Neboj sa. Budeme tí poslední, na koho
padne podozrenie."

„A keď nie, čo potom?"

„Čo potom?..." Dosť dlho hľadal odpoveď. „Dosial mi obenk pomáha, pomôže
aj potom."

Julku jeho odpoveď neuspokojila. Ďalej ho prehovárala.

„Nie, Lajko. Pristaň na to, čo som už povedala. Barnabáš je môj
bratanec. Prichádza sem hlavne kvôli mne, aby sa nám ľahšie žilo, keď sa
vezmeme. Je zadobre s Kvikom. A Kvik nie je obyčajný vajda ako váš
Rafael. Kvik je ozajstný cigánsky kráľ. Má aj zlatú korunu. Vládne u nás
všetkým Cigánom."

Báčik Lajoš sa ticho zasmial.

„Lenže ja neuznávam nijakú cigánsku vrchnosť."

„Kvika u nás majú všetci radi. Barnabáš by bol neraz tvrdol, keby nie
on. Kvik má svojich ľudí aj medzi políciou, ktorí ho včas varujú."

„Hej?" začudoval sa báčik Lajoš. „Tak je šikovnejší ako náš. Akže
pôjdem, Julka moja, tak len preto, že som sa s naším rozkmotril." A
zvrtol reč iným smerom.

„Nedriemeš?" oslovil Lojzka.

„Nie."

„Nechceli by sme kŕkať so žabami! Vidíš tam to svetlo vľavo pred nami?"

Lojzko sa rozhliadol. Mesto za nimi sa prepadlo do tmy. Prezrádzala ho
už len jasnejšie osvetlená obloha. Pred nimi vľavo žmurkali svetlá
akejsi dediny.

„Vidím."

„Tam ideme."

Ale „tam" musel Lojzko poháňať ešte hodnú chvíľu, kým sa cesta
priblížila k trati. Na mieste, kde cesta zabočovala cez trať, zastali
pred stiahnutými závorami. Vedľa stál strážny domček.

Zastávka.

Lojzko ostal pri koňoch, Julka s báčikom Lajošom išli na zastávku. Pred
strážnym domčekom, v ktorom bol len byt strážnika a výdajňa lístkov, na
lavičke pod škamravou lampou sedeli dve ženičky s batohmi. Strážnik ešte
vydával lístky. Pred pokladnicou zahliadli akéhosi chlapa s dievčatkom.
Boli po mestsky oblečení. Vymieňali si lístky. Plné kabely prezrádzali,
že boli v dedine na návšteve a vracajú sa do mesta.

O chvíľu vyšiel strážnik s lampášom. Pristavil sa pri Julke a báčikovi
Lajošovi.

„Vy už máte lístky?"

„Nepotrebujeme. Prišli sme len naproti," odpovedal mu báčik Lajoš.

Viacej si ich nikto nevšímal. O chvíľu prihrmel vlak. Zaškrípali
hamovky, hrmot ťažkého železa náhle prestal. Iba lokomotíva pokojne
odfukovala.

Cestujúci zostúpili i vystúpili. Ale Barnabáša Bugzu márne vyzerali
medzi nimi.

„Ešte ma neoklamal. Vždy dodržal slovo," utrúsila sklamaná Julka, keď
vlak odfučal a poberali sa z nástupišťa k vozu. Vtom sa od trate ozval
jeden hvizd dlhý a jeden krátky.

Zdúpneli.

„To je Báško!" zajasala Julka. „Nože mu tak isto odpovedz!"

Lajoš zahvízdal podobne, ako počul.

O chvíľu sa objavila v temrave pri trati čierna, široká postava, vlečúca
v každej ruke kufor.

Julka mu pobehla naproti.

„Báško! Vitaj!"

A báčik Lajoš doložil:

„Už sme mysleli, že neprídeš!"

„Nechcel som sa zbytočne vytŕčať s týmito kuframi. Zoskočil som vzadu."

„Daj! Pomôžem!" ponúkol sa báčik Lajoš, ale hneď pustil kufor na zem.

„Uf!" osŕkal, ani čo by sa bol popálil na dlani.

„To je nie pre takého chlapa, ako si ty!" uškrnul sa Barnabáš Bugzo. A
hneď dodal, aby Lajoša neurazil. „Ale každý sa vyznáme vo svojom, však,
Lajko?"

A vyhodil oba kufre na voz ani čo by bol v nich páper. Podľa dopadu
usúdil Lojzko, aké boli ťažké, čo v nich priviezol Barnabáš Bugzo?

Báčik Lajoš si sadol k nemu na kozlík, svoje miesto pri Julke uvoľnil
svojmu bratancovi. Hneď začali medzi sebou hovoriť rečou, akú Lojzko
počul, keď s mladým Berkim prichádzali ľudia od poľských hraníc. Julka
mu čosi vážne dohovárala. A Barnabáš Bugzo jej prisviedčal hrubým
hlasom:

„Hm. Hm."

Ani čo by štrngal prstom na base.

O chvíľu, keď zmĺkli, ozval sa Barnabáš Bugzo:

„Lajko, a všetko je v poriadku?"

„Hej. Zajtra sa presvedčíš."

„Ak sa nám ťah podarí, budeme musieť chytro zmiznúť."

„Prečo? Kým prehrmí, uchýlime sa pod Jastrabiu skalu."

„To nebude stačiť. Poštveme na seba políciu celej krajiny. Uznaj, Lajko,
Julka má pravdu."

Keď Lajoš neodpovedal ani tak, ani onak, Barnabáš Bugzo ďalej húdol
svoje.

„Je to aj moja podmienka. Ak sa ti nepáči, nech všetko čert vezme!
Zajtra odídeme s Julkou domov."

To už bolo priveľa na báčika Lajoša. Julku mal rád, ale priľnul aj k
horám, pod ktorými vyrastal. Poskytovali mu voľnosť, slobodu a
nadovšetko bezpečnosť. Bez nich by sa nebol stal tým, čím bol. Hory mu
prirástli k srdcu ako druhá milá. Láskal sa s ňou vždy na Jastrabej
skale, keď sa prehŕňal v zlate a drahokamoch. Ťažko mu bolo rozhodnúť
sa. No predsa sa rozhodol.

„A sú hory aj u vás?"

„Pravdaže sú."

„A prijmú našinca?"

„Prijmú, Lajko. Čo by neprijali?"

„Dobre. Ale čo so starými? Daje mi bude chýbať."

„Postaráme sa aj o nich, aby mali z čoho žiť. Neskoršie môžu prísť za
tebou."

Keď si ťapli do dlaní, čo znamenalo, že sa o všetkom dohodli, Lojzko sa
bojazlivo opýtal:

„Vezmete aj mňa?"

Namiesto báčika Lajoša ozval sa Barnabáš Bugzo.

„A to je kto?"

„Môj malý pomocník."

„Nerád vidím deti pri našej robote!"

„Dobre. Postarám sa, aby neprekážal," odpovedal sucho báčik Lajoš.

Slová báčika Lajoša Lojzka veľmi zarmútili. Pošliapali jeho slávnostnú
náladu. Smutne poháňal kone na spiatočnej ceste.

Keď došli do osady v agátovej hôrke, chýlilo sa už k polnoci. Ale čo
vládalo chodiť, všetko bdelo. Detváky i starí. Očakávali pri ohni
najsilnejšieho siláka. Nechýbal medzi nimi ani Rinaldo Rafael. Sedel pri
starej daje a vedľa dade Oláha túlila kolienka k ohňu Evička, lebo ju od
chrbta mrvila zima.

Všetci upierali zraky na Barnabáša Bugzu, len čo sa ocitol vo svite
nočnej vatry. Na sebe mal pelerínu s kapucňou na hlave. Ani mních. Sotva
si ju obnažil, uvideli jeho čierne, bujné vlasy, obrvy zrastené nad
splošteným nosom a široké ústa od ucha k uchu. Hlava s hrdlom tvorili
jeden súvislý valec, posadený medzi širokými ramenami.

Julka ho predstavila Rinaldovi Rafaelovi, Oláhovcom, Berkiovcom a
Lakatošovcom. Potom odišli do Julkinej letnianky na večeru. Vošiel za
nimi aj báčik Lajoš.

Evička hneď pobadala, že sa Lojzko vrátil ani zbitý psík.

„Čo sa ti stalo?" opýtala sa ho, keď prišiel k nim.

„Nič."

„Ale predsa!"

Pozrela mu prenikavo do očú. Nezniesol jej čistý pohľad. Odbehol do tmy.

Našla ho v agátovej hôrke. Ležal na pažiti a plakal.

„Čo ti je?"

Chvíľu mlčal. Potom pomaly, ťažko povedal:

„Báčik Bugzo chce odviesť s Julkou aj báčika Lajoša."

„Kde?"

„Neviem. K nim. Ta, preč."

Evička zajasala.

„Kto ti povedal?"

„Počul som, ako sa zhovárali. Už je tak."

„A ty sa netešíš?" Myslela na ich predošlý rozhovor, keď jej sľuboval,
že by s ňou aj ušiel, ale sa bojí báčika Lajoša. Zrejme už na to
zabudol.

„Nie," odpovedal jej. „Starých tu nechajú. Budeme každý deň žobrať."

„A nepustia sa do tej roboty, čo si spomínal?"

„Pustia. Až potom odídu."

„A povieš mi, čo budú robiť?"

„Ťažko. Báčik Bugzo nechce, aby som chodil s nimi."

Tu teda pramenil Lojzkov smútok. Chápala ho, ale nevzdávala sa nádeje
stoj čo stoj vypátrať, čo chcú Lajoš s Bugzom podniknúť. Musí to byť
odvážny a nebezpečný čin, keď Bugzo nedôveroval ani najbližšiemu
Lajošovmu pomocníkovi.

Od ohňa sa ozval detský krik:

„Báčik Bugzo! Báčik Bugzo!"

Z Julkinej letnianky vyšiel Barnabáš Bugzo. Rozkročil sa medzi deťmi ani
obor medzi trpaslíkmi a spýtal sa, čo chcú.

„Predstavenie! Urobte nám predstavenie!"

Barnabáš Bugzo si vyzliekol kabát. Belasé pruhy na bielom tričku div
nepukali na svalnatom tele. Posadil si jedno dieťa na hlavu, ďalšie dve
na plecia, potom sa zohol a na každé rameno sa mu ulapili ešte dve deti.
Vstal a tak s roztiahnutými ramenami, na ktorých niesol šesť detí a
jedno na hlave, akoby nič -- urobil kolotoč. Potom ich opatrne
poskladal. Ale deťom to nestačilo.

Barnabáš Bugzo sa rozhliadol dookola. Padlo mu do očú rovné, dosť hrubé
obručové železo, ktoré mal dade Oláh pripravené na zadné kolesá.

„Dovolíte?" opýtal sa dade Oláha. „Pomôžem vám, len prineste upínadlo."

Prekvapený starý Oláh nevedel, na čo potrebuje Barnabáš Bugzo upínadlo.
Svitlo mu až vtedy, keď Bugzo vzal zadné koleso z voza a prikotúľal ho k
obručovému železu. Koniec železa pripevnil upínadlom o bahor kolesa,
položil ho na ploskú skalu a -- hup!

Silou rúk a váhy svojho tela obkrúcal Bugzo hrubú obruč okolo kolesa ani
slamku, kým sa nespojili oba konce.

Poľahky urobil sám prácu, s ktorou si často nevedeli poradiť ani traja
hybkí chlapi, najmä keď bolo obručové železo hrubé a tvrdé. Ani si len
nevydýchol. Čosi-kamsi ohnul okolo kolesa aj druhé obručové železo.
Starému Oláhovi ostávalo už len oba konce znitovať, zvariť a natiahnuť
na koleso.

„Ďakujem, ďakujem!" kričal dade Oláh a tlieskal ako ostatní, čo ich
ohromila Bugzova sila.

„Máte povrazy?" znovu sa opýtal Bugzo báčika Oláha.

„Máme!" prikývol rozjarený starý Oláh a hneď doniesol nový povraz,
určený na pobočky konského postroja.

„Kto ma priviaže o strom tak, aby som sa nemohol vyprostiť?"

Chlapi sa bezradne obšívali, kým sa neprihlásil sám Rinaldo Rafael.

„Ja ťa priviažem!"

Vstal a vážne pristúpil k Bugzovi. Nazdával sa, že ide o podfuk. Stávalo
sa, že pri takýchto kumštoch chlapi boli dohovorení a priviazaný sa
ľahko vymotal z povrazu. Rafael bol pripravený trochu skrotiť siláctvo
Barnabáša Bugzu.

Barnabáš Bugzo sa pri agátovom strome rozkročil a začal zhlboka dýchať a
nadúvať prsia.

„Keď prižmúrim oči," povedal vajdovi, „môžete ma priväzovať."

Rinaldo Rafael nežartoval. Len čo Barnabáš
Bugzo privrel mihalnice, začal ho povrazom omotávať, až Bugzo sipel od
bolesti. Ale čím viac ho sťahoval a priväzoval o strom, tým viac sa
Bugzo nafukoval, div sa mu oči nevygúľali.

„Nie tak tuho! Veď je to iba žart!" gánili chlapi na Rafaela, keď
videli, ako Bugzovi sinie tvár. No Rafael sa nedal ovplyvniť. Vykonal
poctivo, čo si zaumienil. Naposledy zakosílil koniec povrazu na niekoľko
hrč.

„Prosím, nech sa páči vyprostiť!" uklonil sa Bugzovi a šiel si pokojne
sadnúť na svoje miesto.

Všetci očakávali, ako sa Barnabáš Bugzo vyprostí z takého dokonalého
poviazania. Veď celý bol pripútaný k stromu. No Barnabáš Bugzo nepohol
ani len prstom, iba nafúknutú hruď začal pomaly splošťovať. Povrazy sa
navidomoči uvoľňovali, akoby ho Rinaldo Rafael nebol krížom-krážom
posťahoval. O chvíľu sa zošmykol z neho celý povraz. Vzal ho pred zrakmi
plnými údivu a podal vajdovi.

„Prosím!"

„Chlap si!" pochválil ho Rinaldo Rafael.

A nielen on. Všetci. Oduševnil najmä mládež. Chlapi vylovili Lojzka
spomedzi seba a tlačili ho k Barnabášovi Bugzovi, lebo on mu robil pred
príchodom najväčšiu reklamu, aby im ukázal, ako vie vytrhnúť strom zo
zeme.

„Ach, to si ty, kočiš?" oslovil Lojzka. „Dobre, vytrhnem. Len si trochu
vydýchnem."

Prisadol si k Julke.

„Neublížil ti?" opýtala sa ho. „Sťahoval ťa ako divý."

„Trochu ma pooškuľoval. Ale to nič!"

Z vďačnosti ho chlapi chceli počastovať pálenkou a vínom. Odmietol. Upil
si trochu vody a vstal.

„Kočiš, kde si?" hľadal zrakom Lojzka.

„Tu!"

„Tak poď! Ideme vytrhnúť ten strom."

Razom sa všetci odlepili od ohňa a celý húf sa pohol za nimi hlbšie do
lesíka.

Barnabáš Bugzo si vybral dosť hrubý agát. Zaprel sa plecom do kmeňa.
Skúšal jeho pevnosť.

„Nevidíme! Nevidíme!" kričali tí vzadu. „Odstúpte sa! Urobte svetlo!"

Chumáč tiel sa na jednej strane trochu rozchlpil a svit ohňa rozriedil
tmu aspoň natoľko, že videli tmavú Bugzovu postavu, ako zo všetkých
strán sprobúva strom. Napokon sa zaprel do kamenistého briežku, zhrbil
sa a pomaly sa vystieral, akoby mu agát zavadzal a chcel ho odtisnúť.

Nikto nečakal, čo sa náhle stalo! Ozval sa chrapot koreňov priam pod
nohami. Strom sa zľakol sily človeka -- začal mu ustupovať.

„Ujdite!" zvrešťal ktosi, keď sa strom naklonil.

Ľudia poodskakovali. Lenže Bugzo sa zaprel znovu a agát tlačil na opačnú
stranu. Zachvela sa zem a zasa zaprašťali korene. Teraz už Bugzo
rozkázal:

„Odstúpte sa!"

Urobili veľký kruh, aby ich nezasiahol vrcholec stromu a čudovali sa,
ako mu Bugzo trhal putá so zemou, kým sa bezmocne neovalil na susedné
stromy. Vtedy zasiahol Rinaldo Rafael:

„Prestaň, aby si niekomu neublížil. Si naozaj valibuk!"

„Valibuk! Valibuk!" rozkričali sa deti.

Nadšenie nemalo konca-kraja. Také niečo ani starí ani mladí v cigánskej
osade nevideli ani nezažili. Radosť sa objala so spevom a spev s tancom.
Lakatošovci neprestávali hrať a hrali, hrali, kým všetkých neutancovali.
Osada potom stíchla. Zaspala. A v spánku zabudla na Barnabáša Bugzu,
ktorý sa zababušil do peleríny, stiahol si kapucňu na hlavu a uložil sa
k spánku prostred agátovej hôrky.

Tam ako vták našiel svoje bidlo.

# 16.  Nové pracovisko

Stará daje tej noci nezažmúrila oči. Lojzko v obave, aby báčik Lajoš
neodišiel, jej vyzradil, o čom sa s Bugzom rozprávali. Daje už dávno
šípila, že Lajoš je voči nej neúprimný. Ale s tým nikdy nepočítala, že
by ich opustil. Sľuboval, že postaví dom, kde bude v starobe príchyľa aj
pre nich. No keď prižmúrila zrak a obrátila tvár k rovienke medzi
agátmi, kde mal stáť, videla len zborenisko.

Vytiahla sa zo šiatra onedlho po východe slnca. Vzala zapekačku a
napchala ju tabakom s úmyslom, že ju vpichne do pahreby. Pri rozjarenej
nálade a tanci nevenovali pozornosť ohňu. Pod popolom tlelo už len pár
uhlíkov. Vošla do hôrky nazbierať raždia. A tam naďabila na spiaceho
Bugzu. Bol celý zababušený v peleríne, iba čižma trčala spod nej.

Triaška ju zmrvila.

Chytro nazbierala raždia a vrátila sa k ohňu. O chvíľu bafkala z fajočky
a hútala, prehutovala, čo robiť. Cítila, že sa stávala zbytočnou,
nepotrebnou a Lajošovi zrejme bola už na ťarchu, keď sa jej chcel
zbaviť. Pritúlila ho ako sirotu, vychovala, ale svoju krv mu do žíl
vliať nemohla. Ostal po otcovi prudký, vášnivý, odvážny a často aj
bezohľadný. Márne mu pripomínala otca. Dorúbali ho valasi, keď mu
nestačil jeden baran a z pažravosti išiel po druhého. Ak s Bugzom niečo
vyparatia, príde polícia a bude zle aj s ňou. Pre Evičku. Tohto sa
najväčšmi bála. Odkedy ju upozornil Rinaldo Rafael, aby Evičku vrátila
rodičom, neraz premýšľala, ako sa vyšmyknúť spod zodpovednosti. Teraz sa
naskytla príležitosť. Vráti dievča a obviní Lajoša. Zavrú ho. Prekazí
svadbu. Tu ostane a možno, keď ho pustia, príde na iné myšlienky. Čím
viac o tom prehutovala, tým viac verila, že je to pre ňu i pre Lajoša
jediná záchrana. Rozhodla sa, že vyčká, čo budú robiť, až potom... Lajko
jej to musí odpustiť.

Lajoš práve vtedy zišiel po rebríku z povaly Berkiovie chalupy. Spal tam
pri dade Oláhovi. Rozhliadol sa dookola a povytiahol údy. Keď videl
starú daje, podišiel k ohňu.

„Ešte tu nebol Barnabáš?"

„Nie, Lajko."

„A prečo nespíte?"

„Nemôžem, Lajko môj, nemôžem."

„Hádam vám je v šiatri tvrdo."

„Možno."

„Idem ho zobudiť."

„Choď."

Hľadela za ním, ako vošiel hlbšie do lesíka a pristavil sa pri Bugzovi.

O chvíľu prišli k ohňu. Lajoš zobudil Julku. Priniesla im jesť.
Naraňajkovali sa a rýchlo odišli do mesta.

„Pozhovej trochu," pristavila daje Julku, keď si strapatá a nevyspatá
chcela ísť ľahnúť.

„Čo chcete?"

„Lajoš je bohatý človek. Má ukryté poklady na Jastrabej skale. Budete
mať z čoho žiť. Mala by si mu dáko dohovoriť, aby si našiel statočnú
robotu."

„Veď ju práve išli hľadať."

Milučko sa pritúlila k daje a dôverne jej zaštebotala do ucha: „Nebojte
sa. Ja mám tiež rozum. Nič sa im nestane."

„Dobre, dievka moja, dobre. Stará daje ťa chcela len varovať, aby tvoje
dobré srdce neuvädlo od bolesti a z tvojich krásnych čiernych očú slzy
nevyplavili zrak. Keď ste všetci zajedno, už budem mlčať."

Vošla do šiatra, ľahla si k spiacemu Lojzkovi a prižmúrila oči.

„Ó, Devla! Dobrotivý Devla!" šepkala suchými, popukanými gambami.
„Nezatracuj starú daje, tvoju vernú služobnicu, že dvíha prst proti
vlastnej krvi. Ak vnukneš milosrdnejší skutok, vďačne ho urobí.

Ale netrestaj ju v starobe biedou a osamotenosťou. Dožič, aby dokonala
spokojne medzi svojimi, ktorým nikdy neublížila."

Potom tvrdo zaspala. Opustila ju starosť o Lajoša, ktorý v dobrej nálade
kráčal s Barnabášom Bugzom do mesta v ústrety novému dobrodružstvu.

„Kde najprv ideme?" opýtal sa Barnabáš, keď došli k mestu.

„Za palierom."

„Ja by som chcel najprv vidieť to naše nové pracovisko."

Lajoš mu neodporoval. Prešli cez most na hlavnú ulicu. Pretínala mesto
od severu na juh. V tejto priestrannej ulici sa sústreďoval rušný
obchodný život. Nebolo domu, kde by nebol obchod s výkladnými skriňami.
Pri kostole zabočili do úzkej uličky. Vyúsťovala na neveľké námestie,
plné detského džavotu.

Tu naproti školám sa týčila pošmúrna dvojposchodová budova s nápisom:
ĽUDOVÁ BANKA. Uzatvárala blok domov, ktorý sa tiahol k námestiu pomedzi
dve úzke uličky obytnej štvrti. Boli vydláždené drevenými kockami. Preto
vyšnú nazvali Dubovou a nižnú Bukovou ulicou.

Lajoš významne mrkol na budovu banky a Barnabáš mlčky pokýval hlavou.

Vošli do Dubovej ulice. Tam za budovou banky stál ošarpaný a už
neobývaný dom. Odkúpila ho banka. Chcela rozšíriť svoje priestory.

Bugzo si dom pozorne obzrel. Najväčšmi ho zaujímalo, ako je pristavaný k
banke.

„Čo povieš?" opáčil Lajoš.

Po ulici sa trúsili ľudia. Preto Barnabáš zoširoka odpovedal:

„Dobrý nápad. Búračka postačí aj na desať chyží."

„Dosť bude jedna."

„Ak ju stihneme postaviť," uškrnul sa Bugzo. „A so staviteľom ako? Kedy
začneme?"

„Poznám paliera. Daroval som mu zlaté hodinky, aby sa prihovoril. Dnes
máme prísť."

„Tak poďme, aby nám to niekto nevyfúkol."

Najprv vyhľadali paliera. Našli ho na stavbe vily v záhradnej štvrti.
Bol to neveľký, slnkom opálený človek v plátenných šatách, postriekaných
vápnom, maltou a všelijakými náterovými farbami. Hneď ich odviedol do
stavebnej kancelárie. Tam ich vedúci stavby prijal do práce, keď
podpísali vyhlásenie, že celú budovu zváľajú za stavebný materiál na
stavbu rodinného domčeka. Potom im palier vydal zo skladu náradie
potrebné pri búračke. Na prízemí budovy, ktorá sa mala búrať, odovzdal
im do opatery jednu zariadenú izbu.

„Sem si odkladajte veci. Môžete tu aj bývať. Banka súri so stavbou.
Musíte sa pozvŕtať."

Ukázal im, ako si majú počínať pri búraní, aby neutrpeli úraz. Potom už
čakalo iba náradie na ich ruky, nezvyknuté na takú tvrdú robotu. No
neponáhľali sa. Najprv si prezreli dom, poprekutávali izby. Najmä Bugzo
všade strkal nos. Omakával, oklepkával steny, meral, ako vysoko zasahuje
suterén banky do prízemia domu, v ktorom sa nachádzali. Vetril, ňuchal
ani pes, keď sa púšťa za korisťou. Napokon vyhlásil:

„Na dnešok dosť. Ešte si obzrieme vnútrajšok banky."

Lajoš vypleštil na neho oči.

„Tam nás nepustia!"

„A čo by nepustili! Máš peniaze?"

„Mám."

„Koľko?"

„Päť stoviek."

„Tak tri stovky musíš zatiaľ oľutovať. Vložíme ich na vkladnú knižku a
budeme v banke."

Lajoš zamkol budovu. Ako psík nasledoval sebavedomého Bugzu. Vyšli po
mramorovom schodišti k ťažkým okutým dvojkrídlovým dverám z dubového
dreva s vyrezávanými geometrickými ornamentmi. Za nimi boli ešte jedny
sklenené kyvadlové dvere, vedúce do vestibulu.

Vo vestibule sa rozhliadli. Naprostriedku stál ťažký dubový stôl s
koženými klubovkami. Nad ním sa nakláňal vejár palmy.

Schodište a vestibul rozdeľovali banku na dva pracovné priestory. Vľavo
na dverách svietila sklená tabuľka s nápisom: ÚVERY -- PÔŽIČKY. Vpravo
taká istá tabuľka s nápisom: VKLADY -- VÝPLATY.

Bugzu zaujímali dvere vpravo. Zaklopal. Keď sa nikto neozýval, vošli.
Pred nimi sa rozostúpila veľká hala, predelená po šírke pultom so
sklenou ohradou. Za pultom pracovali bankoví úradníci. Pred pultom
sedeli na čalúnenej lavici alebo postávali pri okienkach čakajúce
stránky.

Bugzo s Lajošom si sadli na koniec lavice, aby im zvýšilo čo najviac
času obzrieť si banku.

Všimli si, že všetky vklady alebo výplaty, ktoré zavádzali bankoví
úradníci do kont alebo vkladných knižiek, putovali k pokladníkovi v
sklenej ohrade. Každú chvíľu vyvolával čísla a ľudia sa na tie čísla
hlásili, akoby ani nemali mená. Pokladník prijímal alebo vyplácal
peniaze a odovzdával vkladné knižky. Všetko išlo plynule a bez
prestávky.

Bugzu najväčšmi zaujímala stena na druhej strane haly s mramorovým
soklom a lesklými kovovými dverami. Odtiaľ vynášali bankoví úradníci
papiere a ta ich aj vracali. Aj pokladník ta často chodil. Tam teda bola
komora banky.

Halu osvetľovalo desať širokých a vysokých okien a potom nasledovala
stena s tými vábivými dverami.

Viacej si nestihol všimnúť. Do haly vošiel zriadenec v uniforme so
zbraňou na širokom opasku. Zaraz pristúpil k nim.

„Čo si prajete?"

Nerád videl takých počerných zákazníkov.

Lajoš otrčil peniaze.

„Chcel by som si uložiť na vkladnú knižku."

„Dobre. Pri tomto okienku." A dnu zavolal:
„Vybavte najprv tieto stránky."

Úradníčka predpokladala, že Lajoš nevie písať, vyplnila formulár i
podpísala Lajošovo meno. Podala mu ružový lístok. Aj on sa stal číslom a
čakal, kým ho ako nového vkladateľa zavedú do kníh a vystavia mu vkladnú
knižku. Na číslo sa neozval. Prihlásil sa iba vtedy, keď ho pokladník
zavolal po mene. Odovzdal mu tri stovky a namiesto nich si odnášal
červenú vkladnú knižočku.

Pred bankou postáli, spokojní a dobrej vôle.

„Čo myslíš, Báško, žičí nám Devla?" opýtal sa Lajoš svojho budúceho
švagra.

„Žičí, Lajko, žičí," prisvedčil spokojne Barnabáš Bugzo. „A vieš,
prečo?"

„Na truc daje?"

„Nie. Že vezmeme bohatým a dáme chudobným."

Obaja sa rozosmiali. Potom si ešte zvonku obzreli svoje nové pracovisko
od portálu banky až do hĺbky Dubovej ulice. Zo strany Dubovej ulice
napočítal Bugzo na prízemí banky desať okien. Práve toľko, ako napočítal
v hale. Ďalej dozadu, až po dom, ktorý sa mal búrať, pokračovala slepá
stena, ozdobená reliéfom matky s dieťaťom, ako mu do sporiteľničky dáva
peniaz.

Okrem nich vari nikto si tak dobre nevšimol, že miestnosť za tou slepou
stenou bola vyhradená iba pre zamestnancov banky. Noha nepovolaného
človeka ešte do nej nevkročila.

A práve tam bolo uložené najväčšie bohatstvo mesta!

# 17.  Odvážny plán

Tichú Dubovú ulicu prebudil z driemot nezvyčajný ruch. Ráno pred domom
pri banke zastali tri vozy z osady v agátovej hôrke. Z nich
povyskakovalo mužské pokolenie. Ani perepúť hlodavcov pustilo sa s
vreskom do domu. Povytŕhali dosky, pozbíjali válovce a po nich spúšťali
škridlu zo strechy. Kus po kuse obnažovali pôjd, búrali priečky, zo
stien okná a dveraje. S vreskom opreteky rinčalo sklo na oknách,
prašťali laty na streche, vŕzgali dosky vypačované sekerami a krompáčmi.

Ľudia v Dubovej ulici, kde aj drevená dlažba tlmila huk, neboli na taký
hurhaj zvyknutí. Otvárali okná a povážlivo krútili hlavami, čo sa robí.
No zaraz ich zatvárali pred búrkou prachu. Víril z búraniska ani z
krátera ožitej sopky.

V osade sa chlapi rozhodli, že si s búračkou poradia sami. Nestrpia pri
nej ženy. Iba jedinú. Julku. Ona hneď ráno kúpila veľký hrniec, desať
misiek, varechu, lyžice, a potom sa pristavila na trhu. Kúpila zemiaky a
fazuľu, u mäsiara údené kosti z bravčových rebier a masť. Všetko i s
chlebom jej pomohol doteperiť Lojzko do izby na prízemí. Narúbal jej
ešte dreva a potom sa hlásil o prácu u báčika Lajoša, ktorý s Bugzom
viedol celú búračku. Ukladal s chlapcami škridlu na voz a bedlil, aby ju
zbytočne nerozbíjali. Po uložení škridiel prestúpil k tehlám.
Obškrabával starú maltu z tehál a tehly rovnal do múrika pri dome, aby
boli naporúdzi pre odvoz. Túto ľahšiu prácu vykonávali chlapci. Chlapi
sa pechorili s hradami, rohovinou, dverajami a oknami. Tu sa neraz
osvedčil Barnabáš Bugzo. Keď sa zaprel do dverají, zaprašťala celá
priečka a prevalila sa na druhú stranu.

Dopoludnia rozobrali strechu a povalu, popoludní rozbúrali priečku.

Pracovali až dotiaľ, kým sa tôňa nevyrovnala dĺžke postavy človeka, čo
znamenalo, že pre kaľavného Cigána nadišiel čas na obed, olovrant i
večeru súčasne. Virvar náhle stíchol. Uchýlili sa do izieb na prízemí a
len takí neumytí, zapadnutí prachom posadali si na dlážku okolo mís.
Opreteky sa pustili dojedla, chlípali fazuľu a obhrýzali kosti.

Takto ich našiel palier, keď prišiel na kontrolu. Prekvapil ho
nezvyčajný výkon.

„Náš človek," pošepol Lajoš upotenej, ale rozradostenej Julke. „Prvý deň
je za nami. Zajtra večer sa pustíme s Báškom do roboty. A potom..."
pritúlil ju k sebe.

Julka doložila, čo nedopovedal:

„... potom budeme bohatí a šťastní!"

V podvečer dohrkotali do osady v agátovej hôrke tri vozy, naložené
škridlou, latami, rohovinou a hradami.

Daje nechcela veriť vlastným očiam, keď všetko poskladali na rovienke.
Zapochybovala. Možno Lojzko nepočul dobre. Alebo Lajoš zmenil svoj
úmysel?

„No už veríte?" povedal jej Lajoš.

„Verím, Lajko, verím. Na rukách som ťa nosila, vychovala. Ako by si nás
mohol opustiť?"

Lajoš sa zháčil, ale nepovedal nič. Strašná bola. Vedela čítať aj tie
najtajnejšie myšlienky.

„Nebojte sa. Julka vám bude dobrou nevestou."

Natoľko ju potešil, že sa išla zdôveriť Rinaldovi Rafaelovi.

„Hádam prichádza do rozumu. Nehnevaj sa na neho. Mladým treba všeličo
prepáčiť kým opľasnú ich rojčivé myšlienky."

Rinaldo Rafael jej rozumel. Chcel dožičiť daje spokojnú starobu.
Zaslúžila si to. Bola matkou celej osady. Ale všetko, čo Lajoš podnikal,
zaváňalo mu čertovinou.

„Možno máš pravdu," povedal jej. „Ale lišiaka chytíš iba vtedy, keď mu
privrzneš chvost. Pôjdem za staviteľom, ako je to s tou búračkou, aby
dačo nevyparatili."

Súhlasila.

Na druhý deň, keď odišlo mužské pokolenie z osady, pobral sa aj on do
mesta. V stavebnej kancelárii mu ochotne ukázali dohodu. Nešlo teda o
nijaký podfuk. Spokojne sa vrátil. Potešil daje a venoval sa svojej
kovotepeckej práci.

Večierkom prišiel ďalší stavebný materiál. No Lajoš s Bugzom sa
nevrátili. Neprišiel ani Lojzko. V tom čase sedel v pivnici učupený v
tmavom kúte a čakal, čo budú báčik Lajoš s báčikom Bugzom robiť. Dlho
ich nepočul. Sedeli v izbe. Iste sa radili. Keď sa zvečerilo, počul nad
sebou kroky a Bugzov hlas:

„Zažni lampáš, aby sa ľudia nazdali, že aj večierkom robíme."

Po chvíli prešli od schodišťa smerom k banke prvou i druhou izbou.
Dunenie ich krokov sa zastavilo až v tretej izbe, susediacej s bankou.

Teda tam mal báčik Bugzo s báčikom Lajošom robotu. Ale akú? Púšťajú sa
do nej tajne a večer. Sú azda v tomto starom dome zakopané poklady a
báčik Lajoš ich vysnoril?

Lojzko si dlho nelámal hlavu. Len čo začali padať na dlážku prvé tehly a
pod nimi dunieť sklepenie, opatrne vyšiel z pivnice. Tíško ani ostrovid
sliediaci za korisťou prešiel obe izby. Ostal v strehu pri stene, za
ktorou pracoval báčik Lajoš s Barnabášom Bugzom. Bugzo krompáčom
vypačoval tehly a báčik Lajoš ich ukladal na dlážku. Keď do muriva
urobili dosť veľký otvor, Bugzo metrom odmeral určitú výšku od dlážky,
označil -- a už sa sypala nová omietka.

„Výborne!" povedal. „Je z tehál. Nože podrž bližšie lampáš."

Keď preborili múr starého domu, pustili sa do susedného múru, ktorý už
patril banke.

Lojzkovi začalo svitať. Cez búranisko sa chcú dostať do banky! Ďalej ich
už nepotreboval pozorovať, vedel všetko. Tíško odišiel. Čo ako si dával
pozor, v chodbe zakopol do tabule skla. Odporne zarinčala. Ozlomkrky
vybehol z domu a utekal škamravo osvetlenou ulicou. Keď vyšiel na
priezvedy báčik Lajoš, zahliadol mu už len päty.

„Kto to bol?" zviedal Bugzo.

„Akýsi chlapec. Ako Lojzko."

„Kočiš? Ten odišiel s vozmi. Treba zamknúť dvere a okná lepšie
pozacláňať doskami."

Iba potom sa pustili do ďalšej roboty. Bugzo dychtivo vyťahoval každú
tehlu na objemnom múre. Už nepracovali tak hrmotne, aby zbytočne
nedráždili zvedavosť chodcov. Otvor sa usilovne zväčšoval, prehlboval,
ale múr nie a nie prehlodať. Taký bol hrubizný.

„Konečne!" povedal Bugzo a utrel si pot z čela. „Už som na druhej
strane."

Nahmatal zariadenie miestnosti. Kovové. Zoprel sa. Márne. Stálo pevne
ako múr.

„Nože posvieť!"

Zistili, že naďabili na akýsi kovový regál so zadnou stenou asi
centimeter hrubou. Trezor? Bugzovi sa zdal priplytký. Stál na nízkych
nôžkach. Dno mal z obyčajného plechu.

Zapálil si cigaretu a uvažoval ako ďalej. Napokon rozhodol:

„Vybúrame ešte jednu dieru."

Znovu naďabili na ten istý regál. Neprichodilo iné, len zistiť, aký je
vysoký. Pristavili rebrík a Bugzo začal vyberať tehly celkom pod
povalou. Bola to úmorná robota. A znovu márna. Regál siahal až po
povalu. Cez celú šírku zadnej steny.

Ukonaní a sklamaní opreli sa o tvrdú stenu. Lajošov odvážny plán sa
začal povážlivo rútiť. Izba za slepou stenou bola dôkladne zabezpečená
proti prístupu nepovolaného človeka. Stáli pri samom cieli -- a predsa
tak ďaleko ako vtedy, keď pripravovali odvážny plán. Ibaže vtedy neboli
takí ukonaní.

„Čo teraz?" nadhodil Bugzo.

Dlho rozmýšľali, prehutovali. Lajošovi sa pozdalo, že Devla začal
odvracať od nich svoju žičlivú tvár. Daje mu neraz vyčítala, že ho má
obenk v moci. Keby to bola pravda, pomohol by...

Náhle sa mu vynorila v mysli svetlíková šachta, ktorou spustil Lojzka do
zlatníckeho obchodu.

„Počuj, Báško, izba musí mať dáky otvor, aby sa v nej ľudia nepodusili."

„Má. Ale kde?"

„Na streche. Poď! Obzrieme."

Vyšli na námestie. Nad zadnou stranou strechy vyčnieval proti oblohe
široký múrik komínov s lavičkou pre kominára. Pre tmu nemohli zistiť,
kde podľa sadzí vyúsťuje komín. Vetraciu šachtu im prichodilo zasa
namáhavo hľadať.

Ako nájsť to čarovné miesto, vedúce k pokladom?

Na neďalekej veži odbila jedna hodina po polnoci. Času veľa nezvyšovalo.

Vyčerpaní zahryzli sa znovu do hrubého múru. Onedlho im učmudené tehly
prezradili, že sa boria do komína.

Keby bola stena tenšia, pomohol by poklep. Našli by šachtu podľa ozveny.
Opáčili stenu vpravo od komína. Keď sa prebúrali do polovice, vzdali sa
ďalšej práce.

Znovu ich ovalilo bezvýchodiskové položenie. Čo robiť? Zamurovať všetko
a uspokojiť sa len s materiálom na stavbu domčeka? To bolo málo za toľkú
námahu. Ostávalo už len jediné miesto: vľavo od komína.

„Čo povieš, ešte skúsime?" opýtal sa Barnabáš Lajoša, celkom vyčerpaného
od roboty i od nočnej únavy. Ostávalo im ešte všetko zamurovať, aby sa
neprezradili.

„Ako myslíš. Ja už nevládzem."

Sliepňavo pozoroval Bugzu, ako vytrvalo vtláča hrot krompáča do drobivej
malty, uvoľňuje tehlu za tehlou a odkladá konča nôh. Pracoval ako stroj.
Bez oddychu. Bez únavy. Na stene už zívalo päť dier -- päť nepravých
vchodov do banky. A Barnabáš rúbal šiesty otvor.

„Lajko!" vykríkol náhle Bugzo. „Diera!"

Lajoš zaraz priskočil k nemu. Lepšie posvietil. Naozaj! Z múra zízala na
nich tmavá diera. Nová nádej vzpružila im svaly, dodala silu. Dychtivo
sa pustili do rozoberania múru. Otvor sa zväčšoval. Rástol. Lákal. A keď
bol dosť veľký, Lajoš sa doň vteperil. Bugzo mu podal lampáš. Chvíľu
čakal.

„Čo je?" starostil sa, keď sa Lajoš neozýval.

Nevedel, že mu radosť zarazila dych. Iba potom, keď sa vyštveral z
diery, skríkol:

„Báško! Našli sme! Našli!"

„Čo?" nechápal Barnabáš Bugzo.

„To miesto!"

Keby ich čas nebol naháňal, vari by sa boli roztancovali.

Nedočkavo urobili väčší otvor, aby mohol vojsť aj Bugzo. Ocitol sa v
šachte asi meter širokej. Keď si posvietil nad hlavu, uvidel po celej
šírke šachty zapustené vetriace zariadenie.

Jediný priestor, kade sa mohli dostať do nedobytnej miestnosti!

Rýchlo zhlobili dva rebríky. Jeden do šachty, druhý od ventilačného
zariadenia do miestnosti. Bugzo si počínal veľmi zručne a opatrne.
Vyznal sa majstrovsky vo všetkých remeslách. Najprv ventilačné
zariadenie zabezpečil povrazom, aby nepadlo, keď uvoľní záchyty, a
pomaly, obozretne sa púšťal do jeho uvoľňovania ani chirurg do operácie.
Lajoš mu asistoval. Podával a odoberal požadované nástroje až dotiaľ,
kým voľne neviselo na povraze. Ani záclona na okne.

So zatajeným dychom nazreli do miestnosti.

Nemýlili sa. Po celej šírke zadnej steny stál kovový regál s jediným
výklenkom pre ventiláciu. Opatrne spustil ventilačné zariadenie na regál
a priviazal ho.

Vchod do bohatej komory banky mali otvorený!

Celí vzrušení vošli do miestnosti. Privítali ich dubové stoly bez
stoličiek a kovové regály. Pri jednom, väčšmi vyčnievajúcom od steny,
Bugzo zastal.

„Tu je to!"

Chytil kľučku. Zamknutý. A nie na jeden, ale rovno na tri zámky.

„Nedôverujú si," uškrnul sa Bugzo. „Jeden kľúč opatruje riaditeľ, druhý
prokurista a tretí pokladník. Iba spolu môžu túto škatuľu otvoriť."

Lajoš sa sklamane zahľadel na trezor. Horko-ťažko sa dopľahočili až sem
-- a teraz tu stál pred nimi poklad, zamknutý na tri zámky! Devla ho
tvrdo skúšal a obenk slabo pomáhal. Sila ho už opúšťala. Ledva stál na
nohách.

„Čo si taký zamosúrený?" ťapol ho Barnabáš Bugzo po pleci tak dôkladne,
div nespadol. „Keď sme si poradili doteraz, poradíme si aj ďalej. Na
všetko je spôsob."

Vytiahol z vrecka akúsi tubu, vopchal ústie do kľúčovej dierky a vtláčal
obsah do zámky. Pri styku so vzduchom sa hmota navidomoči zväčšovala.
Rástla. Hubovatela. O chvíľu ju vytiahol zo zámky ani pružnú gumu. Zaraz
naskočila do pôvodného stavu, tak, ako sa sformovala v zámku.

Lajoš ho nechápavo pozoroval. Očakával, že otvorí trezor -- a on sa hral
s akousi gumou! No hneď ho Bugzo zasvätil do svojho tajomstva.

„Vzal som mieru pre kľúč pomocou tejto vzácnej ale veľmi drahej vecičky.
Naši ju pašujú spoza mora. Bez nej by sme sa k pokladu nedostali."

Zmodeloval aj ďalšie dva vnútrajšky zámok. Napokon pohladil trezor,
akoby bol živou vecou.

„Keď prídeme po druhý raz, vydáš nám svoje poklady."

Opustili miestnosť, vytiahli rebrík a Bugzo namontoval ventilačné
zariadenie na pôvodné miesto. Zamurovali diery v stene na jednu tehlu a
zatarasili všelijakým haraburdím.

Oknami v izbe na prízemí sa tlačil biely deň, keď sa na smrť ukonaní
ponorili do spánku.

# 18.  Belko v nebezpečenstve

Barnabáš Bugzo sa už nezúčastnil pri búraní starého domu v Dubovej
ulici. Ostal v osade. Zapáčilo sa mu kováčske remeslo.

Ráno, keď sa chlapi chystali do mesta, pristavil Lojzka.

„Kočiš, pomôžeš mi?"

Hneď od príchodu Barnabáš Bugzo svojou silou i vedomosťami zatônil
báčika Lajoša. Vynímal sa pri ňom iba tak ako učeň pri majstrovi.

To cítil aj Lojzko. Hľadel si získať priazeň báčika Bugzu. Konečne sa
naskytla príležitosť.

„Pomôžem!" chytro prisvedčil, hoci ani nevedel, čo bude báčik Bugzo
požadovať.

„Potiahneš mi mech. Dade Oláhovi okujeme kolesá."

Dielňa dade Oláha pod šírym nebom dostala nového majstra. A nie
hocijakého! Nezakladal si močku, neodpľúval a nenadával, aby čert
uchytil aj toho, kto vymyslel robotu. Vykasal si rukávy. Nevzal kladivo,
ale pucku a tĺkol ňou po železe tak, akoby držal v ruke pierko.
Ponitoval, pozváral obruče a samučičký sám ich natiahol na kolesá.

Potom si kvokol k ohňu. Uhlíkom si pripálil cigaretu, vťahoval dym do
seba a tuho rozmýšľal. Náhle sa rozhodol:

„Vieš čo, kočiš? Pustíme sa do toho!"

Lojzko ani netušil, do čoho sa mali pustiť. Prihodil na ohnište
dreveného uhlia a zopár ráz potiahol mech, aby sa chytilo.

Báčik Bugzo medzitým hľadal súce železo. Vykoval z neho tri výkovky.
Dlho sa s nimi bavil. Prirovnával. Opiľoval. Meral. Keď usúdil, že by
mohli byť dobré, povedal významne Lojzkovi:

„Tak čo, kočiš? Páči sa ti naše remeslo? Poď, otvoríme kufre!"

Lojzkovi podskočilo srdce od radosti. On bude prvý z osady, čo uvidí ich
obsah! Neraz hľadel na ne, zložené pod rebríkom na pôjd v pitvore
Berkiovie chalupy. Ťažké. Drevené. Okované. Tajomné. Čo obsahovali?

Ale prv, než Bugzo otvoril kufre, urobil napochytro pracovný stôl:
zhlobil koníčky a na ne pribil dve foršty.

Potom nadišla očakávaná chvíľa. Barnabáš Bugzo zvrtol kľúčom -- a už tak
býva: každé tajomstvo je lákavé iba dotiaľ, kým ho človek neodhalí. I
Lojzkova tvár prezrádzala sklamanie. V kufri uvidel obrábacie nástroje,
dômyselne poukladané a poprichytávané. Každý nástroj mal svoje miesto.
Niektoré už chýbali. Barnabáš Bugzo ich vyťahoval z tašky a pozasúval do
záchytov.

Kufor obsahoval aj iné veci: akési kovové súčiastky, páchnuce po oleji.
Tie najprv povyberali a Lojzko ich odnášal na pracovný stôl. Lapila ho
nová zvedavosť: Čo z toho bude?

Barnabáš Bugzo najprv dôkladne očistil každú súčiastku, naolejoval a
potom priskrutkoval. Súčiastok bolo neúrekom -- a on vedel, kde každá
patrí! Vo všetkom prevyšoval báčika Lajoša. Pod jeho rukami sa zrodil
stroj, aký Lojzko jakživ nevidel: príručná točovka.

Potom Barnabáš Bugzo otvoril druhý kufor. Aj tam boli podobné súčiastky.
Poskladal z nich druhý stroj: benzínový motor.

Oba stroje upevnil skrutkami o dosku a spojil remenicami.

„A teraz ich spustíme! Čo povieš, kočiš? Pôjdu?"

Nasledovala chvíľa napätia i hrdosti ľudského umu. Bugzo opatrne nalial
do nádržky benzínu, omotal o spúšťacie koleso hrubú tkanicu -- a
potiahol.

V osade sa ozval nezvyčajný rachot: Puf-puf-puf-puf... Súčasne sa oba
stroje rozbehli. Zadný stroj poháňal predný. Bežali iba chvíľku.

Báčik Bugzo stlačil gombík -- a stroje stáli. Tak ho počúvali!

„Čo na to povieš, kočiš?"

Lojzko sa zmohol iba na jediné slovo:

„Ohromné!"

Ale nebola to iba hračka, ako si Lojzko sprvoti myslel. Na predný stroj
Bugzo pripevnil výkovok a opatrne ho začal spúšťať. O chvíľu sa stroj
roztočil na plné obrátky a z výkovku sa začala odvíjať lesklá stružlina.

Ani čo by nad každou chyžou zarachotil hrom. Zrazu celá osada zdúpnela.
Ženské pokolenie nebolo menej zvedavé ako mužské, ktoré odchádzalo do
mesta na búračku. Ženy i deti ich obstali a natoľko sa tlačili, že
Barnabáša Bugzu prinútili zastaviť stroje. Zahlobil do zeme štyri kolíky
a pribil na ne laty, aby zvedavcov udržal v bezpečnej vzdialenosti. Iba
Lojzkovi dovolil do ohrady. Bola to výsada, ktorú mu závideli všetky
deti.

Zvedavosti neodolala ani stará daje, ani Evička, ani Rinaldo Rafael.
Odstúpili sa mu, keď prichádzal. Ale ani on nevošiel do ohrady. Keď ho
Bugzo zbadal, pristúpil k nemu.

„Pekná vecička, však?" ukázal na stroje.

Rinaldo Rafael mlčky prikývol. Ale prevŕtal ho takým sliedivým pohľadom,
že hneď dodal:

„Robím kovanie. Lajkovi na ten nový dom."

„Tak len rob," povedal Rinaldo Rafael vážne a odišiel.

Jeho postoj zarmútil starú daje. Nežičil Lajošovi. Alebo ho zas čosi
pochytilo? Prižmúrila zrak a zahľadela sa ponad jeho vysokú postavu.
Zapäť sa strhla. Radosť z Bugzovho diela náhle vypŕchla z jej tváre.
Potiahla Evičku za ruku:

„Pod, ideme do šiatra. Aby ľudia nečakali."

Lojzko sa nahol k Evičke.

„Ja ti potom všetko poukazujem."

„Nemusíš," odpovedala mu bez záujmu. Ani sa len neusmiala, nepohladila
ho láskavým pohľadom. Vážne odišla za starou daje.

Ako prišiel do osady báčik Bugzo, zabudol na ňu. Ako len mohol?
Poškrabal sa po ježatej hlave a vyšiel z ohrady.

Našiel ju sedieť so skríženými nohami pri vchode do šiatra.

Drepol si k nej. Ani nemukla. Iste ju zas mátožila tá pretrhnutá čiara
života. Zadubene hľadela kamsi preč.

„Prečo sa hneváš?"

„Tak."

„Ja som ti nie na vine, že máš tú čiaru pretrhnutú..."

„Ale ani nepomáhaš, aby sa mi zrástla."

„Ako ti mám pomôcť?"

Vstala. Kúsok sa vzdialila od šiatra, aby stará nepočula, o čom sa
zhovárajú.

„Pomohol by si mi, keby si povedal, čo robí báčik Lajoš s Barnabášom
Bugzom."

„To myslíš na tú robotu?"

Prikývla.

„Tak sa ti tá čiara zrastie!" povedal veselo. „Nemusíš sa trápiť! Už
viem, čo robia. Ale nikomu ani muk!" šeptal a obzeral sa dookola. „Nevie
to ani daje. Nikto. Iba ja. Búrajú dom, aby sa mohli dostať do banky.
Potom -- jujujúj! -- budeme bohatí. Uvidíš, aj tebe bude lepšie. Báčik
Lajoš už neodíde, keď stavia dom."

S tým domom mal Lojzko pravdu. Do osady prišiel palier. Na rovienke
vymeral základy. Chlapi ich večierkom rúče vykopali. Poznášali skaly a
palier založil hneď aj grunt. Všetko posvätili pijatikou a tancom okolo
ohňa až do neskorej noci.

Ale nič nenasvedčovalo, že by báčik Lajoš ostal s Julkou v osade. Evička
si všimla, že Julka prestala chodiť s chlapmi do mesta. Náhle ju
pochytila túžba všetko mať čisté: bielizeň i šaty. Ale nevešala ich ako
obyčajne na žŕdku vzadu v letnianke. Hneď po vyžehlení odkladala všetko
do kufrov.

Ani Bugzo dlho netočil kovanie na Lajošov dom. Rozmontoval stroje a
súčiastky poukladal na predošlé miesto. Kufre už neuložil do Berkiovie
pitvora, ale na voz báčika Lajoša a prikryl ich plachtou. Spolu s
Lojzkom odišli na voze do dediny a od gazdu Juráša priviezli múku,
slaninu a syr. A ešte niečo: za vrece ovsa. Pre kone. Iste obrok na
cestu.

Keď odmontoval stroje, Lojzko si vynachádzal vždy takú robotu, aby ho
neodlúčila od Barnabáša Bugzu. Ba Evičke sa zdalo, že si ho Bugzo
obľúbil. Zaobchádzal s ním ako s dospelým človekom. Pravda, nevedela, že
ho za pomoc aj bohato odmenil.

Lojzko ešte nikdy nemal toľko peňazí. Rozmýšľal, čo za ne kúpiť.
Rozhodol sa, že kúpi dar. Evičke. Aby sa už na neho nikdy nehnevala.

„Išla by si so mnou do mesta?" -- opýtal sa jej.

„Veľmi rada!"

Trápilo ju, ako uskutočniť svoje predsavzatie a Lojzko jej, hoci
nevedomky, ponúkol pomoc.

Rozradostený vošiel do šiatra za daje. Trochu prekvapene kukla na neho,
keď jej povedal, že chce ísť s Evičkou do mesta. Chlapca v poslednom
čase málo videla. Nečudo. Usilovne pracoval.

„Pustím ju. Len musíš dávať pozor, lebo Devla upozornil, že jej hrozí
nebezpečenstvo."

Myslela, že ak by sa nebodaj všetko zvrtlo, ostávala Evička ako jediná
nádej pre záchranu. Preto doložila:

„Ešte nedozrel jej čas."

Lojzka načisto zmiatla. Prečo mal dozrieť jej čas? Vari onedlho zomrie?
Celý zmätený sa pobral zo šiatra.

„A čo donesieš starkej, že je voči tebe taká dobrá?"

„Tabak. Veľa tabaku," sľuboval na odchode.

„Uvidím... uvidím," hundrala stará. Lenže Lojzko to už nepočul. Evička
ho čakala. Z letnianky si vzala pestrý ručník so strapcami. Prehodila si
ho cez ramená. Vyzerala v ňom celkom pekne. Zvestoval jej:

„Môžeme ísť!"

A išli. Poľnou cestou k hradskej. Pekný jesenný deň sa usmieval na kraj.
Po poliach zaorávali gazdovia strniská. Pripravovali polia pre novú
úrodu. Čo nevidieť zasejú oziminy a prídu majstri-pavúci zdrotovať babie
leto, aby čím dlhšie vydržalo. Hory v diaľke sa začali fintiť do
cigánskeho rúcha. Obliekali si také bohatstvo strakatiny, že už pre ne
vari nemalo ani cenu. Pomaly ho striasali zo seba a obsypávali šíry kraj
žltou, hnedou a červenou farbou.

Pre Belka nastávali hody. Pole sa hemžilo myšami. Vytrvalo chodil každý
deň na poľovačku. Kántril myšiu háveď a vláčil ju za Berkiovie chalupu.
Tam ju zahrabával do zeme. Usilovne pracoval na poli aj vtedy, keď sa
Evička s Lojzkom vybrali do mesta. Zbadal ich zďaleka a čosi-kamsi
pribehol k nim.

Evička ho pohladila po hustom kožuchu. Belko cez leto vypĺzol. Narástla
mu hustejšia a krajšia srsť.

„Belko, vráť sa domov! Dnes nesmieš s nami! Tak, pekne počúvni, daj
labku a bež myšky lapať," maznala sa s ním Evička.

Lenže Belko nechcel počúvnuť. Hodil sa na zem, vrtel chvostom a skučal.

„Choď domov, choď, lebo zle obídeš!"

Aj Lojzko ukázal prstom k osade:

„Domov!"

Belko kúsok odbehol, Ale keď sa jeho velitelia pobrali, pohol sa za nimi
aj on. Márne Lojzko hádzal do neho kamienky. Nedal sa odohnať.

Obďaleč bežal alebo sa plazil za nimi po priekope, aby ho nevideli. Tak
si vynútil, aby ho vzali so sebou. Rozradostený vše kúsok pobehol vpred,
zase sa vrátil, metal kotrmelce a popletal sa popod nohy. Začal Evičku
omŕzať. Potrebovala sústredene myslieť na to, čo si predsavzala. Lajoš
sa chystá vykradnúť banku. Spácha veľkú krádež. A keby ho chytili, za
takú krádež ho zavrú a možno aj obesia -- rozumkovala. Starí sú jeho
spoločníkmi, pozatvárajú aj tých -- a bude voľná. Len jediného sa bála:
ak stará vysnorí, čo chce urobiť. Potom by jej naozaj hrozilo
nebezpečenstvo. Kto vie, či nie aj smrť, keď životnú čiaru má
pretrhnutú. Musí všetko vykonať tak, aby ani v banke, ani v osade
nezvedeli, že ona zradila.

„Prečo si taká smutná?" opáčil Lojzko, keď dlho mlčala.

„Však ani ty nič nehovoríš."

„Rozmýšľal som."

„O čom?"

„O všeličom!" pousmial sa tajomne. Ruku mal vo vrecku. Hral sa s
peniazmi, ktoré dostal od báčika Bugzu. Keby tak Evička vedela, načo ich
nesie do mesta. Kúpi jej prsteň. Ako báčik Lajoš Julke. Podá jej ho a
povie:

„Prijmi odo mňa na pamiatku."

A keď rozradostená Evička bude ďakovať, pohodí rukou, ako by sa nič
nestalo:

„Nemáš za čo!"

Celkom tak, ako počul hovoriť Julku a báčika Lajoša.

O tom však Evička nevedela. Rovnako nevedel Lojzko o Evičkinom odvážnom
predsavzatí, ktoré dozrievalo, ako sa blížili k mestu. Už vyhútala, ako
ho vykoná. Napíše na lístok výstrahu a hodí ho do banky.

Len o tom ešte rozmýšľala, čo napíše. Nechcela veľa písať, aby sa
Lojzkovi nestala podozrivou. O chvíľu jej pohral úsmev okolo úst.
Prezrádzal, že domyslela všetko do podrobnosti. Rozhodla sa, že na
lístok napíše: POZOR! IDÚ VÁS VYKRADNÚŤ!

To bude celkom stačiť. Len aby výstrahu prijali vážne.

Keď prišli do mesta, požiadala Lojzka, aby jej ukázal búračku. Zastavili
na rohu Dubovej ulice. Polozborený dom jej hneď padol do očí ani
zdrúždený zub. Vedľa neho stála do dvoch ulíc rozkročená banka.

„Škoda, že nemám korunu," povedala Lojzkovi. „Nešiel by si vyžobrať?"

„Nie!" vyhlásil hneď sebavedome. „Už nikdy nebudem žobrať!"

„Prečo?" zviedala Evička v obave, že nebude mať ceruzu a papier, aby
napísala výstrahu.

„Už som ti povedal, že žobrať nie je chlapská robota. Aj tebe ťažko
padlo, keď si mala žobrať. Mám korunu. Aj dve! Pozri, koľko!" vytiahol z
vrecka za hrsť peňazí.

„Kto ti dal?" žasla Evička.

„Báčik Bugzo za to, že som mu pomáhal."

Vďačne na neho pozrela, keď si brala korunu. Práve tak, ako si
predstavoval, keď jej bude podávať prsteň. Vošla do papiernictva a o
chvíľku sa vrátila s papierom a ceruzou.

Medzitým si Lojzko obzrel druhý výklad. Hodinársky. A v ňom prstene!
Veľa prsteňov. A pekných!

„Teraz ma ty počkaj," povedal Evičke a zmizol v hodinárskom obchode.

Nezvyšoval jej čas rozmýšľať, prečo Lojzko odbehol do obchodu s
hodinami. Chcela to využiť. Rezko prebehla ulicu k banke. Na schodišti
napísala výstrahu a poodchýlenou bránou vkĺzla do budovy.

Zdúpnela.

Od sklenených dverí zaznieval šramot a spev. Upratovačky! Zabudli na
schodoch zmeták. Chytro vstrčila podeň výstrahu a vybehla z banky.

Lojzko už stál pred budovou. Vyzeral ju. Zrejme ju videl, keď vychádzala
z banky. Rozmýšľala, čo mu povie. Ale nemusela nič povedať, lebo sa jej
Lojzko nepýtal, iba tajnostkársky
povedal:

„Zažmúr oči, otrč ruku!"

Zažmúrila oči, otrčila ruku. Pocítila, že jej Lojzko navlieka prsteň.
Ale nestačila sa mu ani len poďakovať, ani si ho dobre obzrieť. Vyrušil
ich psí štekot za rohom ulice. Obaja si zrazu uvedomili, že majú Belka
so sebou. Na ceste stál vozík. Pri ňom šarha s okom a v oku sa hádzal
nešťastný Belko.

Evička s Lojzkom razom bežali k šarhovi.

„To je náš psík!" protestovali.

„Ja vám dám vodiť do mesta psov!" hromžil chlap s červeným nosom a
zlostnými očami.

„Pustite nám Belka, dobrý pán, pustite!... Už viac ho neprivedieme,"
modlikali deti.

Šarha na ich prosbu nič nedal. Otvoril vzadu na vozíku dvierce a vsotil
Belka medzi ostatných skučiacich psov. Vzal bič, ohnal sa ním po deťoch.

„Practe sa, lebo zavolám policajta!" Plesol bičom a pohol sa so psou
károu.

A Evička s Lojzkom obďaleč za ním. Belko, ich milý Belko bol v
nebezpečenstve! Nie, za nič na svete ho nemôžu opustiť. Belko im bol
odprvoti najvernejší kamarát. Vernosť za vernosť! Len keby šarha nebol
taký bezcitný!

Šarha zamieril s vozíkom von z mesta. Býval neďaleko rieky. Na širokom
dvore mal postavené chlievy. Do nich zatváral polapaných psov. Keď si
majiteľ chyteného psa nevymenil, bez milosti psa zabil. Taký koniec
očakával aj múdreho Belka, znamenitého psieho tanečného majstra, víťaza
nad hadmi a úhlavného nepriateľa všetkých myší a potkanov.

Keď vozík zastal pred šarhovňou, dobehli za ním aj deti.

Šarhu vítal radostným brechotom veľký čierny vlčiak, pýcha šarhovho
dvora. Lojzko sa odvážil znovu poprosiť neľútostného chlapa, hoci psisko
zlostne cerilo na neho zubiská.

„Prosím vás, dobrý pán, pustite nášho Belka. Zaplatíme vám..."

Šarha sa zaškeril:

„A koľko máš?"

Lojzko bol odjakživa opatrný. Vhuplo mu do hlavy, aby sa s chlapom
pojednal.

„Dám tri koruny..."

„Máš ty čerta, nie peniaze!" neveril mu chlap.

„Mám. Pozrite!" vytiahol tri koruny.

„Tak daj!"

Sotva mu peniaze podal, chlap schytil bičisko a šľahol Lojzka po tvári.

„Tu máš, háveď cigánska!"

Lojzko ukrutne zvrieskol a s rukou na tvári bežal za Evičkou.

Div, že mu surový človek nevyťal oko. Od sluchy pozdĺž tváre mu nabehol
ako prst hrubý červenofialový rezanec. Rana podbehla krvou a ukrutne
pálila. Aj Evička sa rozplakala, keď si sadli na breh pri rieke ako
splašené vtáčence.

„Hrozne páli a bolí!" ujúkal Lojzko a zvíjal sa na zemi.

Evička oddrapila kus handry zo sukne. Vyplákala ju v rieke a priložila
obklad na Lojzkovu zranenú tvár. Trochu sa mu uľavilo. Aspoň toľko, že
mohol znovu rozmýšľať o Belkovi.

„To mu nedarujem!" zahrozil päsťou v tú stranu, kde stála šarhovňa.
„Poď!" povedal Evičke. Od radosti nevedel vydržať na jednom mieste.

„Keby sme mali paniaze, kúpili by sme liek," ozvala sa ustarostená
Evička.

„Mám ešte. Dobre, že som nedal všetky tomu oplanovi!"

Zamierili k lekárni. Rozpovedali lekárnikovi, čo sa stalo. Krútil
hlavou. Omyl ranu, natrel masťou a zalepil náplasťou. Keď odchádzali,
všimol si Lojzko akúsi škatuľu. Vyškierala sa na nej odporná smrtná
hlava so skríženými hnátmi.

„To je čo?" opýtal sa.

„Otrava na potkany," odpovedal lekárnik.

Kúpil škatuľu. Keď vyšli z lekárne, Evička sa ho opýtala:

„Načo si to kupoval?"

„Však uvidíš!" odpovedal tajnostkársky. Rana už tak nepálila. Kul pomstu
ukrutnému chlapovi. U mäsiara kúpil kus klobásy. Išli im sliny na ňu,
ale nezjedli ju. V parku Lojzko opatrne rozbalil škatuľu, z klobásy
drievkom vyšpáral mäso, pomiešal ho s otravou a znovu napchal do
klobásy. Keď bol s robotou hotový, prikradol sa k šarhovni. Na dvore
zočil vlčiaka. Ostatných psov šarha pozatváral do chlievov. Tam od
strachu zavýjali.

„Na!" zavolal na vlčiaka a hodil pred neho klobásu.

Vlčiak sa na ňu vrhol. Tri hlty -- a klobása zmizla v ňom. Len aby jed
účinkoval, čupli si k plotu a pozorovali vlčiaka. Oblizoval si pysky i
miesto, kde klobása spadla. Zrejme mu chutila. Potom si ľahol, hlavu
položil na predné nohy a poškuľoval smerom na deti. Už nebrechal.
Zhovievavo ich trpel za plotom. O chvíľu vstal. Začal sa nervózne vrtieť
a motať ani opitý. Ako voľakedy Belko. Raz daje kázala nazbierať
muchotrávok. Zaliala ich mliekom a povarila. Keď odstavila odvar a
vychladol, sadali naň muchy a skapínali. O chvíľu bol celý odvar akoby
posypaný makom. Lenže nedal pokoj ani Belkovi. Uchmatol si z neho a
potom sa takisto motal ako teraz vlčiak. Horko-ťažko ho daje zachránila.

Tak vykonal Lojzko svoju pomstu.

Keď sa vlčiak odtackal a zaliezol kdesi za dom, Lojzkovi už nič
neprekážalo, aby sa nevkradol do dvora a nevyslobodil z nebezpečenstva
svojho štvornohého kamaráta.

# 19.  Čo sa stalo o polnoci

Neskoro v noci sa vracali Evička s Lojzkom do osady. Hladní a ukonaní.
Lojzko aj ubolený. No blažilo ho vedomie, že zachránil svojho milého
štvornohého priateľa.

Hmla sadla na kraj. Od rieky prinášala chlad. Evička sa chvela od zimy.
Pridali do kroku, aby došli čím prv do osady. Tam pri ohni sa zohrejú.

Lojzka trápili starosti. Daje sľúbil fajčivo. Neniesol nič. Bál sa, čo
mu povie. Okrem toho sa neskoro vracali. Daje iste nemohla pre nich
spať. Bude aj preto hromžiť. Ale najväčšmi ho mrzelo, že mu radosť pri
odovzdávaní prsteňa prekazil šarha. Tak sa na to tešil! A trápil sa aj
pre Evičku. Prečo potrebovala papier a ceruzu? Keď vyšiel z obchodu,
videl ju vychádzať z banky. Čo tam robila? Nechcel jej dávať otázky, keď
sama uznala za lepšie mlčať. Odpľul na cestu a pohodil rukou, ako
vídaval báčika Lajoša.

„Psí život!"

Evičku vyrušil zo zadumania. Nerozumela, čo povedal.

„Bolí ťa?" opýtala sa.

„Keby len to!"

Evička ho posmeľovala.

„Neboj sa. Dáko to len vydržíme!" a po chvíľke dodala: „Už to nebude
dlho trvať."

V Lojzkovi hrklo. Čo nebude dlho trvať? Aj ona hovorí tak tajomne ako
daje, keď odchádzali do mesta. Na čo naráža? čo zamýšľa? Chce zas ujsť?
Ako jej zabráni, ako, keď je taká dobrá? Zaumienil si, že jej už nikdy
neublíži. Ťažkú úlohu vzal na seba, keď sľúbil starej daje, že bude
dávať pozor na Evičku. Všetko by ušlo, keby nebol báčik Lajoš taký
hrozný.

Cesta sa míňala. Ani nezbadali, ako sa ocitli pri osade. Voľajako sa im
nepozdávala. Nezaváňal od nej dym. I akási prázdnejšia bola. Trčali do
noci iba šiatre. Vyzerali ako čierne kopy sena. Nevideli ani vozy ani
kone. Bandi erdžaním vždy privítal svojich. Zabudol, čo sa patrí?

Len čo zastali kraj osady, odkiaľsi spomedzi šiatrov zablyslo elektrické
svetlo. Veľkým kužeľom ich osvietilo i oslepilo. Zápäť sa ozval drsný
chlapský hlas:

„Stojte!"

Zastali ani prikovaní.

Kráčala k nim čierna postava. Žandár! Opýtal sa prísne:

„Kde ste boli? Kradnúť, však?! Banda cigánska! Poďme!" sotil deti a
poručil, aby kráčali pred ním. Pri odchode z osady zavolal medzi šiatre:

„Dávajte pozor, či nepriletia ďalší vtáci!"

Evička s Lojzkom sa rozhliadli po šiatroch. V nočnom šere zbadali
viaceré postavy žandárov s puškami na pleciach.

Pohli sa opäť k mestu.

Lojzka mučil strach. Počul od báčika Lajoša, že zlé časy udrú na Cigána,
keď sa dostane do rúk žandárov. On sa už nepokladal za Cigána, ale kto
mu uverí? Ozaj, Lojzka stihol zlý deň a ešte horšia noc nastávala.
Očakával, že sa šarha pomstí za otráveného psa. A šarha veru nevyzeral v
hneve odchodnejší od báčika Lajoša.

Evičku nič nemátožilo. Tušila, že prepadnutie osady súviselo s jej
výstrahou. Všetko prebiehalo, ako si želala. Prežiť ešte túto noc. A
zajtra... Zajtra, keď sa rozvidní, možno bude sedieť s Lojzkom vo vlaku
a uháňať k milovaným rodičom.

V meste zastali pred veľkým domom. Žandár zacengal. Vo dverách
zarachotili kľúče. Roztvorenými dverami nakukol z driemot prebratý muž v
uniforme, ale bez čiapky na hlave.

„Priviedol som ďalších," oznamoval žandár. „Do chládku. K ostatným."
Potom pozdravil a odišiel.

„Poďme, poďme!" duril službu konajúci policajt Evičku a Lojzka, keď sa
im akosi nechcelo prekročiť prah pošmúrneho domu. Pred prahom bola
sloboda -- za ním, kto vie, čo ich čaká... Lojzko pozrel zúfalo na
Evičku. Pokojne všetko znášala. Pobrala sa vpred.

Ocitli sa na priestrannom dvore. Na prostriedku stáli vozy. Medzi nimi
bol aj voz báčika Lajoša. Pri oji driemal biely Bandi a čierny Havran.
Nechýbala ani maringotka vajdu Rinalda Rafaela. Lakatošovcom sa už
začala sezóna. Odišli z osady.

Popri vozoch chodili policajti. Tým odovzdal policajt od brány Evičku a
Lojzka. Dvaja sa ich ujali. Prešli s nimi nádvorím a zamierili do brány
na protiľahlej strane. Od nej sa tiahla dlhá chodba. Čudnou ozvenou sa
ozývali kroky v tejto chodbe s radom zatvorených dverí po oboch
stranách. Pred jednými z nich stál dozorca. Pozdravil prichodiacich
kolegov a otvoril dvere.

Evička s Lojzkom sa ocitli v tmavej tesnej miestnosti, plnučičkej plnej
detí z osady.

Medzi celami s vreštiacimi deťmi sa vynímala jedna cela tichá, akoby
zahriaknutá. V nej našiel dočasné prístrešie Rinaldo Rafael so svojou
rodinou. Žandári ich prekvapili, keď už spali. Márne dôvodil, že on
zastupuje Cigánov pred zákonom, zaobchádzali s ním a s jeho rodinou ako
s ostatnými Cigánmi. Napaskudený sedel na lavičke a čakal na ráno.
Nevedel, čo sa stalo, prečo žandári náhle prepadli osadu a nenechali v
nej živej duše. Razia sa neobišla bez šarvátok. Poniektorí ohnivejšej
povahy na to doplatili. Za odpor proti vrchnosti im namerajú trest.
Vedel, že nešlo o obyčajný priestupok, keď urobili záťah na celú osadu.
Všimol si, že na nádvorí policajného riaditeľstva medzi cigánskou
perepúťou nebol ani Lajoš, ani Bugzo. Videl iba na smrť ustráchanú
Julku. Ale chýbali aj Lojzko s Evičkou. Stará daje nevrátila dievča.
Možno jej rodičia zbadúrili strážcov zákona. Alebo Lajoš s Bugzom dačo
vyparatili? Raňajšie vyšetrovanie malo potvrdiť, ktorá z jeho domnienok
bola správna.

Na policajnom riaditeľstve sa pri vyšetrovaní nepridŕžali úradných
hodín. Prekvapili zaisteného, keď to najmenej očakával. Ešte neodbilo na
neďalekej veži ani šesť hodín, keď zarachotil kľúč v zámku. Dozorca
pokynul Rinaldovi Rafaelovi, aby ho nasledoval. Kde inde -- ako do
vyšetrovacej miestnosti. To Rinaldo Rafael dobre vedel. Bol už neraz na
policajnom riaditeľstve.

„A, dobré ráno, pán Rafael!" privítal ho policajný komisár, sotva
vkročil do dverí. „My sa už poznáme, však?"

„Áno, pán komisár," prisvedčil Rinaldo Rafael a rozhliadol sa po
miestnosti.

Za stolom sedel pisár v uniforme a pred stolom starší pán tiež v
uniforme, lenže odlišnej od policajnej. Komisár stál a pohládzal si
koziu briadku.

„Nech sa páči -- sadnite si u nás!"

Rinaldo Rafael si sadol. Na stole pred pisárom bola už hŕba popísaných
papierov a pisár stále písal. Z toho usúdil, že vyšetrovanie bolo už v
plnom prúde. Keď pisár prestal, dal si do stroja nový papier a začal
písať zápisnicu s Rinaldom Rafaelom. Po zapísaní osobných údajov sa
policajný komisár opýtal vajdu:

„Netušíte, prečo sme vás predvolali?"

„Nie, pán komisár," pokojne odpovedal Rinaldo Rafael.

„Tak vám to poviem. Dnes v noci dvaja chlapi z vašej osady chceli
vykradnúť banku. Aj by sa im to bolo podarilo, nebyť ostražitosti tohto
pána," ukázal na chlapa v uniforme, zrejme zriadenca banky. „Čo myslíte,
kto to bol?"

„Neviem, prosím, naozaj neviem."

„Veď im celá osada pomáhala, aby sa mohli dostať do banky! A vy neviete!
Čo vám sľúbili za mlčanlivosť?"

Tak teda dobre usudzoval. Boli to Bugzo s Lajošom. Za Lajošovým činom
hneď od začiatku šípil čertovinu. No nepovedal viacej, ako musel.

„Prosím, ich sa opýtajte."

„Lajoš Oláh ufrngol a jeho spoločník nežije. Kto to bol?"

To bola pre Rinalda Rafaela veľká novina. Prichytili ich a Lajoš Bugzovi
pripravil smrť.

„V osade ho nazývali Barnabášom Bugzom," odpovedal. Čudoval sa, ako tak
rýchlo zistili Lajošovo meno, keď jeho spoločník padol. Pravda, nevedel,
že ho zriadenec poznal ako vkladateľa peňazí.

„Skade pochádzal? Neviem. Viacej vám azda povie jeho sesternica Julka."

Pisár všetko zapisoval. Rinaldo Rafael ešte dodal:

„Hneď sa mi nevidelo ich počínanie. Bol som aj za staviteľom, ale tam mi
povedali, že je všetko v poriadku."

Komisár si niečo poznačil.

„Na takú krádež sa museli dôkladne pripraviť. Nič ste nezbadali? Najviac
by nás zaujímalo, kde vzali kľúče? Navlas padli do zámkov."

Rinaldovi Rafaelovi sa zrazu rozozvučala v hlave točovka. Teda nebolo to
kovanie na dom, ale kľúče!

„Myslím, že ich urobil Bugzo."

„V rukách -- a také presné?"

„Mal točovku, čosi na nej majstroval v osade."

„A kde je?"

„Všetko mal v dvoch drevených kufroch. Boli na voze."

Skutočne. Na voze našli dva kufre. Keď ich otvorili, priam zvýskli od
údivu. Komisár prezrel spisy na stole a významne povedal pisárovi:

„Predsa mali pravdu!"

V ruke držal zápisnice z výsluchu riaditeľa, prokuristu a pokladníka
banky. Nevedeli mu vysvetliť, kde sa vzali dvoje kľúče od trezoru. Teraz
bolo všetko jasné. Zacengal na dozorcu.

„Doveďte starých Oláhovcov!"

Daje vošla placho. Drvila ju zimnica. Za ňou prestupoval dade Oláh.
Mäkušil v dlaniach starú vypĺznutú baranicu, ktorá mu slúžila v lete v
zime. Pisár takisto spísal s nimi rodné údaje. Potom komisár spustil z
mosta do prostá:

„Kde je Lajoš?"

„Nevieme, prosím, nevieme...," zastenal dade Oláh.

„Ako neviete? Z mesta ušiel na čiernom koni. Na to sú svedkovia. A
čierneho koňa našli u vás zapriahnutého vo voze."

„Ja som to vedela, ja som to tušila," zalamentovala stará.

„Čo ste vedeli? Čo ste tušili?" strmo zaútočil na ňu policajný komisár.

„To je nikdy nie dobre, prosím ich, keď človek vidí..."

„Hovorte jasnejšie! Čo ste videli?"

„Zjavenie, prosím, zjavenie..."

Komisár si myslel, že stará už-už vyjaví, kde je jej podarený chovanec
-- a ona začala tárať o akomsi zjavení!

„Hovorte pravdu, lebo vás dám zavrieť!"

„Veď pravdu, len čistú pravdu hovorím. To je nikdy nie dobre, keď človek
vidí ženícha s čiernym pierkom. To je vždy smútok."

Rinaldo Rafael videl, že treba starej pomôcť, objasniť jej počínanie,
lebo komisár strácal už trpezlivosť.

„Naša stará matka má dar jasnozrenia."

„Tak nech povie, kde je Lajoš, keď je jasnovidka!" skočil mu do reči
komisár.

Stará daje sa strhla, zažmúrila oči, a keď ich znovu roztvorila, opýtal
sa jej komisár:

„No, čo ste videli?"

„Lajoša."

„Kde?"

„Zatvoreného."

„Ale kde?!"

„Tu, na polícii."

Komisár očervenel. Znovu zavolal dozorcu.

„Prosím, odveďte ich, lebo ma šľak trafí!"

Začal vyšetrovať z inej strany. Nechal predvolať deti.

Lojzka s Evičkou doviedli na výsluch spoločne. Pred Lojzkom sa rozkročil
policajný komisár a prísne sa opýtal:

„Kde ste boli v noci? Povedzte!"

„U šarhu," vyjachtal Lojzko.

„Kde?!" zdvihol hlas komisár, lebo si myslel, že sa mu Cigán vysmieva.

„U šarhu. Chytil nám Belka. Boli sme v noci po neho."

„A čo ti je na tvári?"

„Šarha ma udrel bičom, keď som prosil, aby pustil nášho Belka."
Medzitým, čo písací stroj klepotal a zaznačoval Lojžkovu výpoveď,
policajný komisár rozkázal, aby priviedli na políciu aj šarhu. Potom
začal ďalej vyšetrovať.

„Ako ťa v osade volajú?"

„Lojzko."

„Pozri, Lojzko, ty si múdry chlapec. Povedz mi, kto chýbal tej noci v
osade. Neboj sa, nič sa ti nestane. Nevyzradíme ťa."

„Neviem. My sme v osade neboli od obeda. Keď sme sa v noci vrátili,
našli sme osadu prázdnu."

„Ani nevieš, kto sa chystal odísť?"

Lojzko záporne zavrtel hlavou.

Policajný komisár zahromžil, keď nemohol z Cigánika nič vytiahnuť.

„Počuj! Vyzraď! Inak pôjdeš do áreštu!"

Lojzko mal dušičku na jazyku. No predsa záporne krútil hlavou. Kým
Lojzka zvŕtal policajný komisár, Evička pozorovala cez okno Cigánov, čo
už boli na slobode. Dade a daje Oláhovci sedeli už na voze. Zrejme ich
čakali.

„Čertovský zbojník!" zaklial policajný komisár, keď prestal moriť
Lojzka. „Nie a nie ho lapiť!"

Keď Evička počula komisárove slová, zbledla. Kruhy sa jej roztancovali
pred očami. Na viac sa nepamätala. Roztvorila oči iba vtedy, keď
pocítila na hlave studený obklad. Nachádzala sa ešte u policajného
komisára. Sedela však na stoličke. Vedľa nej stál vysoký chlap s
červeným nosom a zlostnými očami. Šarha! Divo rozhadzoval rukami a gúľal
očami.

„Poškrtiť ich ani štence, háveď akúsi! Nezaslúžia iné za takého krásneho
psa!"

Sotva odišiel, policajný komisár podišiel k Evičke. Pohladil ju po hlave
a opýtal sa:

„Už ti je lepšie?"

Prikývla.

„Prezraď mi, Evička, ktorí chlapi z osady chodia po zboji?"

Ťažká, veľmi ťažká otázka pre Evičku a ešte ťažšia odpoveď na ňu. Musela
by vyzradiť aj Lojzka. Zachytila jeho prosebný pohľad i slzy strachu. Má
vyzradiť? A čo by získala? Všetko je stratené! Všetko. Lajoša nechytili.
Celé jej predsavzatie sa zrútilo. Namiesto odpovede sa rozplakala.
Nedostali z nej ani slova.

Prepustili ich na dvor. Viac ich nevyšetrovali.

Pred večerom roztvorili ťažkú kovovú bránu na zadnom vchode policajného
riaditeľstva.

Z nádvoria sa pohli cigánske vozy. Medzi nimi sa vynímala maringotka
Rinalda Rafaela. Sedel vážne ani socha na kozlíku a poháňal dva
gaštanové kone. Rodina sa od hanby schovala do maringotky. Ale ani tam
nemala pokoja. Po meste sa rozniesol chýr o vlámaní do banky. Ľudia sa
zhŕkli pred budovou policajného riaditeľstva. Privítali Cigánov
nadávkami, opľúvaním. Ba ktosi hodil kameň do maringotky. Rozbil okno.
Vnútri zaplakalo dieťa.

Vyčíňanie ľudí neveštilo nič dobrého. Preto Rinaldo Rafael zastavil kone
a vrátil sa na policajné riaditeľstvo. Žiadal ochranu. Len potom sa
pohol nezvyklý sprievod ulicami mesta pomedzi špaliere ľudskej zloby,
nenávisti, opľúvania a hrubých nadávok. Nebyť polície, vari by ich boli
ukameňovali. Iba za mestom ich polícia opustila.

Pri rieke postáli. Navzájom sa zhľadúvali. Chýbali otcovia, synovia a
matere, čo sa postavili na odpor. Chýbala i Julka. Jedine Rinaldo Rafael
a stará daje vedeli, čo ju stihlo. Ako nepohodlná cudzia štátna
príslušníčka čakala na vyhostenie.

Hlad a smäd rozohnal popri rieke nielen kone, ale i deti. Vrhli sa ani
kobylky na jablone pozdĺž cesty. Ba odvážnejší zamierili aj na ostredky,
aby si nabrali kalerábu, mrkvy, vykutali zemiaky.

Rinaldo Rafael vycítil, že nadišla jeho chvíľa, na ktorú dlho čakal.
Vzpriamil sa na kozlíku hrozivo ani boh pomsty a povedal:

„Počujte ma, ľudia!"

Razom všetci stíchli.

„Počujte ma!" opakoval znovu, aby upútal aj tých nepozornejších. „Stalo
sa, čo z nás nikto neočakával. Syn z našej krvi, neprinútený ani hladom,
ani biedou, iba chamtivosťou, spáchal ohavný čin. Pobúril proti nám
ľudí, na ktorých sme odkázaní. Odteraz nás budú ešte viac nenávidieť,
budú nám strpčovať život, odmietať prácu, aby sme skapali od hladu. A čo
si za to zaslúži?"

Odmlčal sa. Hľadal zrakom starú daje. Ľutoval, že ju musí zarmútiť, lebo
ona Lajoša vychovala a čakala v starobe jeho pomoc. Preto ťažko
vyslovoval kliatbu, od ktorej každému naskakovali riadne zimomriavky:

„Nech ho, pažravca, za ten stratený ľudský
život a za naše príkorie zaživa zožierajú červy, nech mu vytečú oči a
okľavejú údy, aby chodil ako prašivec so psami po smetiskách a obžieral
kosti..."

Pri ďalších slovách akoby mu zabehlo v hrdle:

„A kto ho ukrýva, je spoluvinníkom. Nepatrí medzi nás!"

Stará daje si od hrôzy zakrývala uši. Každé vajdovo slovo dopadalo na ňu
ani úder kladivom. Hrbilo ju, pritláčalo k zemi. Kliatba vyháňala i ju
spomedzi vlastnej krvi. Čo robiť? Čo len robiť? Kam sa podieť? Pred
biedou a nenávisťou mohla ich ochrániť jedine horárka z Čierťaže.
Pokynula dade Oláhovi, aby zavolal deti. Kým prišli, jej smutný zrak
skackal po všetkých. Ani jedny ústa sa neotvorili, aby ju chránili proti
vajdovej kliatbe. Neozvala sa ani vlastná sestra, ani švagor. Všetci
mlčali. Ticho sa lúčili s ňou, lebo cítili, že Oláhovci vedia, kde sa
skrýva Lajoš...

Keď vysadli na voz, daje vzala opraty do rúk, šibla bičom.

Voz s plachtou, ťahaný jedným bielym a jedným čiernym koníkom, sa pohol.
Vŕzgal a klepotal po hradskej, odprevádzaný smutnými očami tých, čo jej
boli najmilší.

Neodbočil do osady v agátovej hôrke. Vari naposledy ju poláskala očami,
i miesto, kde mal stáť ich domec, aby ich chránil pred nečasom a
poskytoval teplo v starobe. Poháňala ďalej v ústrety horám... Tam
dobehol za nimi Belko. Verný Belko!

Keď boli tak ďaleko, že ich ľudské oko nedovidelo, zabočila na poľnú
cestu. Na nej zastal voz s plachtou. Dade Oláh zoskočil z voza. Sliedivo
sa rozhliadol po okolí a len potom povolil povrazy, ktoré priťahovali
koryto k rázvore.

Z koryta vyliezol báčik Lajoš.

Daje neklamala. Lajoš bol skutočne zatvorený na polícii, ale vo vlastnom
väzení.

# 20.  Zrada

Nad údolím pod Jastrabou skalou zakrúžil veľký vták. Zvedavo pozoroval,
kto znepokojuje jeho kráľovstvo.

Na starom ležisku sa opäť usadili Cigáni. Oheň čmudil. Okolo neho sa
hrčilo päť postáv. Tri väčšie blízo ohňa, dve menšie obďaleč. Po
polianke pobehúval belavý psík. Psíka jastrab znenávidel, lebo mu
pytlačil na hôrne myši. Zlostne škúlil naň a najradšej by ho bol
roztrhal.

A práve v takej nálade bol aj báčik Lajoš. Zlosť vrela v ňom ako voda v
hrnci, čo stál na železných nôžkach nad ohňom. V rukách kŕčovite zvieral
brokovnicu, hotový zastreliť každého, kto by sa mu opovážil postaviť do
cesty.

Hej, báčik Lajoš vyzeral ako vyplašený jastrab. Tučná korisť mu unikla
práve vtedy, keď si robil na ňu najlepšiu chuť. Preto sedel taký
napajedený. Škrípal zubami a z očú mu sršali blesky. Ktosi sa opovážil
postaviť do cesty jemu -- najväčšiemu zbojníkovi, na ktorého si žandári
dávno ostria zuby, ale márne, lebo sám obenk mu je pomocníkom. On ho
vystríha, keď hrozí nebezpečenstvo. Toho neznámeho musí vypátrať a
urobiť s ním zbojnícky poriadok!

Strach bolo pozrieť na Lajoša, keď mu vírili hlavou také myšlienky. Oči
krvou podliate, tvár bledá, ústa samá pena. Štrngal so zbraňou a s
nábojmi na opasku.

Keď mu jed prešiel, hľadel tupo do ohňa a hútal, prehutoval. Tvár sa mu
občas vyhladila do úsmevu. To vtedy, keď mu prišla na um Julka,
najkrajšia Cigánka na svete. Vybral si ju za družku a bol by
najšťastnejším človekom, keby sa nebolo stalo to, čo sa stalo. Detné
deti by spomínali veľkú svadbu báčika Lajoša, akú ešte Cigáni nezažili!
Hej, a tá svadba už nebude, nebude... Vzdychal a mykal hlavou. Čosi ako
slza sa zaperlilo v kútiku jastrabieho oka. Nebude, lebo Julka je už
iste za horami, za dolami a jeho milióny tiež...

Trosky svojho šťastia zhŕňal do náručia. Kochal sa v nich. Opantali ho.
Z márnivosti sa nevedel vyslobodiť, lebo dlho žil v sladkom opojení
svojich veľkých snov.

Už dávno mu padla do očú banka. Najväčšia v kraji. V nej ležali peniaze.
A on ich potreboval. Pre Julku. Pre seba. Pre všetkých
Cigánov-svadobníkov. Plným priehrštím strojil sa ich obdarovať, aby
vedeli, kto je báčik Lajoš! Po base peňazí by boli vyhrali hudobníci. A
pitia by bolo, koľko by vládali. Lebo čo by mu bolo rozdávať, keby mal
milióny!

A tu sa Lajoš rozosmial, až mu zabehli sliny.

„Cigán-milionár -- a banka prázdna! Cha-cha, cha-cha!"

Potom pozrel na Lojzka a Evičku a poručil:

„Spievajte! čo ste ako zmoknuté myši! Báčik Lajoš sa žení! Cha-cha,
cha-cha!"

Lojzko s Evičkou sa pritúlili ešte väčšmi k sebe. Prosebne hľadeli na
starých. Hľadali u nich ochranu. Dade Oláh objal Lajoša a povedal mu:

„Lajko, hlava ťa bolí. Počúvni ma. Ľahni si. Zajtra zas budeš chlap, ako
sa patrí!"

„A teraz nie som?! Skús, starý, či ma premôžeš! A nech skúsi hocikto!
Každého odstrelím ako psa! Pozri, tak!"

Zalícil na smelého jastraba, čo krúžil nad nimi. Zadunel výstrel.
Jastrab zavrávoral a po krídle padal ako jarabá handra do náručia
bukovej hory.

Starý ho poťapkal po pleci.

„Chlap si, Lajko, chlap... Dade Oláh je oproti tebe nič. Otcom ti je a
ochrancom."

Lajoš sa mu hodil okolo hrdla.

„Pravdu hovoríš, starý! Ty si mi najvernejší. Keby nie teba, dávno je po
mne!"

A rozplakal sa ako malé dieťa.

„Hej, dobehol si v noci ako bez duše," čičíkal ho starý. „Len toľko si
stačil vykríknuť: Ratujte ma! Našli sme ti najlepšiu skrýšu, Lajko náš.
A nezradili sme ťa. To si zapamätaj! Nezradili. Dade a daje ti nikdy zle
nechceli."

Keď záchvat prešiel, učupil sa k ohňu na kameň. Pušku oprel o koleno.
Vystieral ruky nad oheň. Striasal zo seba zimnicu.

Myšlienky znovu nedali pokoj. Dobiedzali ani plameň. Sprvoti príjemne
hriali, potom začali páliť a stávali sa ukrutnými.

Darmo sa pechorili stavitelia, darmo, keď špekulovali, ako postaviť
banku, aby sa do nej zbojník nedostal. Chcel ukázať svoje majstrovstvo,
že vie dobyť aj nedobytné pokladnice. Chcel sa znovu vytiahnuť a ohromiť
ľudí, ako vtedy, keď sa zmocnil klenotov v zlatníckom obchode.

Našli dieru, našli jediné miesto, kade mohli vojsť nebadane do
klenotnice banky. Jediné miesto, zamaskované ventiláciou! Podozrenie by
bolo najprv padlo na vedúcich banky, že si ju sami vykradli. A kým by
boli zistili pri stavbe novej budovy čerstvo zamurované diery -- ak by
zistili -- boli by už s Julkou a Báškom dávno za horami pod ochranou ich
mocného kráľa Kvika.

„Nie, nie, nie! To sa nemalo stať!" skríkol. „Báško! Švagor môj!"

Sliny sa mu zasa liali z úst, perlili sa v kútikoch. Ani čo by ho
besnota pochytila. Chrčal. Škrípal zubami. Zatínal sánky.

„Zabijem! Zabijem!"

Strašné predsavzatie ho akomak upokojilo. Zase hľadel tupo pred seba. Po
chvíli sa mu začala znovu vyjasnievať tvár. Julka si pobalila veci. I
Báško svoje nástroje. Všetko poukladali na voz s plachtou. Kone stáli
pripravené pohnúť sa nočnou hodinou k horám... A potom za hory do
Kvikovho kráľovstva, kde by bola svadba, akú jakživ Cigáni nezažili! Ale
koníčky márne čakali na sprievodcu, ktorý by ich previedol bezpečnou
cestou cez hranice...

„Hej, Báško, Báško, Devla ťa osláv! Mal si najkrajšiu sesternicu na
svete!"

... A tak sa pobrali do tej miestnosti, kde dosiaľ nestála noha
nepovolaného človeka. Pozorne odmurovali na stene dieru. Vyšli po
rebríku do vetracej šachty. Pracovali ešte tichšie ako tíško. Barnabáš
odstránil vetracie zariadenie. Zbystrili sluch. Nič. Spustili rebrík do
miestnosti opatrnejšie ako opatrne. Postáli v tme. Počuli iba tlkot
vlastných sŕdc. Vyzváňali od nedočkavosti. Hlboké ticho panovalo v dome
v túto nočnú hodinu. A hlboká tma. Pravda, len v miestnosti, kde sa
nachádzali. Nevedeli, ako je to za jej stenami. Nevedeli. Ticho
posmelilo Barnabáša. Smelo prešiel k vypínaču pri dverách. Tupo zaduneli
jeho kroky prv, než si to uvedomil. Prešiel k trezoru, pohladkal ho a
hlasno preriekol:

„Tak, škatuľka naša, teraz nám vydáš svoje poklady!"

Budú kľúče dobré? Neprišli márne? Netešili sa zbytočne? Ukázalo sa, že
Barnabáš Bugzo je v týchto veciach majstrom nad všetkými majstrami!

Hádam si v nedočkavosti nepočínali dosť opatrne. Chytro chceli vidieť
poklady. Habli medzi balíky samých tisícoviek. Vyrútili sa z trezoru im
v ústrety. Ako ich len odvláčia?

V zápale nezbadali, ako sa im za chrbtom roztvorili dvere a v nich sa
objavil zriadenec banky.

„Stoj! Ruky hore!"

Boli to najstrašnejšie slová pre nepovolaného človeka. Pre človeka,
ktorý sa spoliehal iba na šikovnosť a šťastie a ktorý nerátal s tým, že
bude potrebovať aj zbraň!

Čože bol obstarný zriadenec proti silákovi Bugzovi?! Mucha proti
medveďovi!

„Ej, Báško, Báško, nemal si sa spoľahnúť iba na svoju silu! Guľka ti
prevŕtala srdce skôr, ako si ovalil toho prekliateho chlapa. Ale aj v
najhoršom si pamätal na svojho švagra..."

Videl, ako Barnabáš v smrteľnom vypätí strhol vypínač. Tma pohltila
miestnosť. Zabránila, aby ho dozorcova guľka trafila.

„Havran! Kde je Havran?" vyskočil.

„Hen, Lajko. Vidíš? Pasie sa," ukázala ustarostená daje kostnatou rukou
na polianku. Podala mu hrnček s odvarom.

„Napi sa, syn môj! Odľahne ti. Uvidíš."

Neprijal. Prešiel k Havranovi. Poťapkal ho po slabine.

„Keď bolo najhoršie, ty si ma zachránil. Obenk mi pošepol, aby som ťa
vypriahol z voza a vzal so sebou. Ty si mojím ochrancom. Len ty a dade
Oláh. On vytrel polícii zrak... V koryte pod rázvorou som putoval na
políciu. Lenže o tom nikto nevedel okrem dade Oláha a starej daje."

A na polícii zadržali Julku. Vedel, prečo. Z rozprávania starých usúdil,
že voľakto zradil. Len kto, kto je ten nešťastník, čo sa opovážil
zahrávať si s vlastným životom?

„Beda! Beda mu!" hromžil.

O pláne vedela iba Julka a Báško. Všetko udržiavali v prísnej tajnosti.
A predsa ich niekto buď vypočul, buď pozoroval. Ale kto? Kto?! Kto
sliedil za nimi?

Náhle si spomenul na prvý večer, keď ich pri práci vyrušil akýsi
chlapec. Vyzeral ako Lojzko. Žeby on? Zaškúlil na neho ako jastrab.
Chlapča sa obzrelo a hneď sklopilo zrak. Všimol si, že bočí od neho a s
Evičkou vyzerajú ani zmoknuté kurence. Akoby sa na nich mala zrútiť
Jastrabia skala. Tej noci neboli v osade. Možno veriť, že zachraňovali
Belka? Lojzko je tvrdý chlapec. Ale aj na neho má spôsob. Uvidí!

Lajoš si prehodil pušku cez plece a poručil Lojzkovi:

„Poď so mnou!"

Lojzko bojazlivo pozrel na báčika Lajoša, potom na Evičku a mlčky sa
pobral.

Šli rovno k Jastrabej skale. Evička ich sledovala, kým nezmizli. Strašná
neistota ju gniavila odvtedy, ako báčika Lajoša zachránili a uzrela jeho
znetvorenú tvár. Nebol to už človek. Naozaj, obenk vošiel do neho.
Nepochybovala, keď sa dozvie, že ona zradila, zabije ju. Mala radšej
počúvnuť starú daje. Možno by sa bola tá pretrhnutá čiara života
zrástla. Takto ju stále mátoží. No pokoj nemali ani starí Oláhovci.
Evička zbadala, že keď jeden z nich spí, druhý bdie -- a opačne.
Starostlivo pozorujú Lajoša a boja sa ho. Keď odišiel s Lojzkom, daje
pokrútila hlavou:

„Lajoš sa hýbe z rozumu. Musíme si dať
pozor!"

A starostlivo sa zahľadela k Jastrabej skale, kde zmizol Lajoš s
Lojzkom. Ani netušila, čo zmýšľa. A netušil ani Lojzko. Kráčal za
Lajošom ako teliatko na bitúnok. Slzy mu pohrávali v očiach. Srdce mu
vyzváňalo ani vránčaťu, za ktorého život orodovala Evička. Lenže za neho
nemal kto orodovať. Kam idú? A čo chce s ním báčik Lajoš? Azda
zastreliť?

Keď došli ku bralu, báčik sa skrčil. Ani sa neobzrel, len poručil:

„Pod mi na chrbát!"

Lojzko mlčky počúvol a Lajoš sa začal s ním štverať hore bralom. Mal
neuveriteľnú silu a istotu v rukách. Škriabal sa a vyťahoval po kameňoch
ani ostrovid. Lojzkovi vstávali dupkom vlasy, keď videl, ako sa
dostávajú nad koruny košatých bukov. Tu nie je miesto pre človeka. Tu
iba vtáci majú svoje príchyle. Na vrchole Jastrabej skaly ho Lajoš
zložil a povedal posmešne:

„Vitaj na mojom zámku!"

Lojzko nevedel, čo odpovedať. Drvila ho triaška. Hoci zliezol aj tie
najvyššie stromy, v takej výške ešte nebol. Keď pozrel do doliny, voz s
plachtou sa podobal hračke, menšej ako škatuľka zo zápaliek. Hĺbka ho
priťahovala, vábila do svojho objatia. Kŕčovite sa prichytil o báčika
Lajoša. A báčik Lajoš ho práve vtedy zdrapil do náručia, zlostne mu
zaškúlil do očú a zreval:

„Videl si, čo sme robili?"

Lojzko nečakal takú otázku. Vedel, že je s ním zle a že ho báčik Lajoš
drží nad priepasťou. Vietor lomcoval korunami stromov podobne ako strach
celým Lojzkovým telom. Báčik Lajoš ho prebral z onemenia:

„Hovor, lebo ťa zhodím do priepasti!"

„Videl," zachrčal.

„Bol si v banke?"

„Nie... ja nie!"

„A kto?!" strašne zreval pán Jastrabej skaly.

Ťažko, hrozne ťažko mu bolo zradiť Evičku. Zachránila ho na polícii, keď
nepovedala, kto chodí z osady po zboji. Má sa jej hnusne odvďačiť?

„Nepovieš?" Zdvihol Lojzka a už ho púšťal do hlbiny.

„Evička!" vykríkol Lojzko.

# 21.  Čierny a biely kôň

Na Jastrabej skale Lajoš dôkladne vyspovedal Lojzka. Ako dravý jastrab
držal svoju obeť v pazúroch hrôzy, kým sa všetko nedozvedel.

Lojzko v plači vyrozprával, ako sa schoval v pivnici na búranisku, aby
vyzvedel, čo budú robiť s báčikom Bugzom. Keď videl, že otvárajú stenu
na banke, usúdil, že sa chcú dostať dnu.

„A prečo si jej to vyzradil?"

„Chcel som, aby sa jej životná čiara zrástla."

„Čo táraš?!"

„Evička má na ľavej dlani pretrhnutú životnú čiaru. Daje povedala, že
jej hrozí nebezpečenstvo."

Hoci Lajoš nevedel, ako súvisí pretrhnutá životná čiara so zradou,
bezmyšlienkovite povedal:

„Veru jej hrozí!"

„Prosím vás, odpustite to Evičke," modlikal Lojzko, keď zistil, že báčik
Lajoš je akýsi sklamaný a že mu už nepreskakujú sánky od zlosti. Poznal
dobre báčika Lajoša. Ale neobmäkčil ho.

„Prisahal som zradcovi smrť. A tá ho neminie!"

Lojzka ukrutne zasiahla Lajošova odpoveď. Neuvedomoval si, že je na
Jastrabej skale, z ktorej je hrozný pohľad do hlbiny. Nič nejestvovalo
pre neho okrem vedomia, že zradil Evičku a že tá zrada znamená jej smrť.

„Mal by som aj s tebou urobiť krátky poriadok," povedal Lajoš a významne
pozrel do priepasti, „ale preukázal si mi neraz dobrú službu. Ešte ti
odpustím. Nech ti je tento prípad výstrahou, že nesmieš nikomu veriť. Ak
nepočúvneš, pozri, čo ťa očakáva!" A ukázal dolu zo skaly.

Lojzka pochytila závrať. Zdalo sa mu, že letí do hlbiny a tam dolu sa
jeho telo triešti na skalách. Ukrutne ho zabolela ruka. To ho lapil
báčik Lajoš a strhol k sebe. Ale i potom, keď mdloba prešla, neprestával
orodovať.

„Keby nás Evička mienila zahubiť, mohla na polícii..."

Lajoš pozrel na chlapca so záujmom.

„Mám skúsiť, či hovoríš pravdu?"

„Môžete," odpovedal Lojzko odhodlane. Pozrel smelo báčikovi do očú.
Necítil pred ním bázeň.

„Dobre. Verím ti. Keď ona mne predĺžila život, i ja jej predĺžim. Lenže
nie nadlho..."

Rozkázal Lojzkovi, aby sa mu ulapil na chrbát. Potom sa opatrne spúšťal
s ním z Jastrabej skaly.

„Choď k vozu. Prídem za tebou," povedal mu, keď sa Lojzko dotkol nohami
zeme.

Lajoš potreboval pokoj. Napätie, ktoré mu pred chvíľou vyzváňalo v
hlave, prestalo. Mohol pokojne rozmýšľať. Pociťoval sklamanie, ktoré
Lojzko dobre rozoznal. Svojho zradcu si predstavoval celkom inak. Chcel
sa s ním chlapsky vyporiadať. A tu bezbranné, ufňukané dieťa mu vyfúklo
milióny...

Zaklial mrzko, až sa ozvala stráň na druhej strane. I odpľul si. Čo s
ňou spraví? Rozpamätal sa na prvé stretnutie s dievčaťom. Vtedy povedal
daje:

„Budeme ho premieňať na peniaze."

Daje využila jej rodičov iba raz. Nepátral, prečo sa nepokúsila viac
ráz. Iste sa bála. Ale koho? Najskôr Rinalda Rafaela. Ako sa s ním
spolčila, začali ju mátožiť čudné vidiny. Ale teraz, keď ju Rafael
vyhostil zo spoločenstva všetkých, musí sa umúdriť a robiť to, čo on
bude chcieť. Milióny ušli. Dieťa prekazilo, že ich nedostal. Nuž musia
ich zložiť jej rodičia. Dozvedel sa, že fabrika patrí účastinárskej
spoločnosti a že účastinárom je aj inžinier Horal. Má peňazí. A keď ich
všetky od neho vycicia, ujde za Julkou. Tam sa dá pod ochranu ich
cigánskeho kráľa Kvika.

Lojzko sa vrátil k vozu. Privliekol sa ako bez duše. Troje zvedavých očú
ho privítalo. Ťažko znášal ich pohľad. Drvila ho zimnica. Strašne ho
bolela hlava.

„Kde ste boli?" opáčila stará, keď mlčal.

„Na Jastrabej skale..."

Očakávali, že povie, po čo tam išli, no Lojzko sa chytil za hlavu a
zajakal:

„Veľmi... veľmi som chorý."

Odvliekol sa na voz pod plachtu. Nenašiel ani tam úľavu. Zradil Evičku.
Dobrú. Láskavú. Vedela mu všetko odpustiť. Už nikdy neuvidí svojich
milovaných rodičov, po ktorých tak túži. Báčik Lajoš nepozná
milosrdenstvo. Zabije ju...

Horké slzy ľútosti sa rinuli z chlapcových belasých očú. Cítil sa veľmi
osamelý. Nemal už nikoho. Nikoho. Stratil aj Evičku. Vydal ju napospas
smrti. Už by hádam bola mŕtva, keby sa nerozpamätal, ako mlčala na
policajnom úrade. Predĺžilo jej to život. Dokedy?...

„Nie! Evička nesmie zomrieť!" náhle sa rozhodol. Musí voľačo vymyslieť,
aby ju zachránil. Len sa nikdy nesmie dozvedieť, že ju zradil.

Evička sa to však dozvedela prv, ako sa nazdal.

Lajoš sa vrátil k vozu. Sotva zložil pušku, zasliedil jastrabím zrakom
po Evičke.

„Poď sem, maličká!"

Evička sa zodvihla. Bojazlivo sa podala k Lajošovi.

„Vraj si dobrá pisárka... A vieš písať aj také, čo by si nemala...,"
súkal slová pomaly, trýznivo. Vychutnával ich účinok na svojej obeti.

Neušlo mu, ako zbledla, onemela od údivu a strachu.

„Máš tú ceruzu a papier?"

Evička ho pochopila. Prikývla.

„Nuž keď vieš tak pekne písať, napíš pozdrav svojim rodičom. A hneď!"

Ako všetky Cigánky aj Evička mala pod zásterou vrecko. V ňom opatrovala
poskladaný polhárok papiera a ceruzu. Vytiahla oboje trasľavými rukami a
čakala, čo bude Lajoš diktovať.

„Píš!" rozkázal.

Evička si kľakla k malému stolčeku, na ktorom sedávala stará daje.
Rozprestrela naň polhárok. A čakala. Rovnako udivene čakali aj starí
Oláhovci, čo má Lajoš na srdci. A Lajoš diktoval Evičke strašnejšiu
úlohu ako voľakedy slečna Gertrúda:

„Moji milí rodičia! Som vo veľkom nebezpečenstve. Hrozí mi smrť. Ak mi
chcete predĺžiť život, odvážte kilo tisícoviek a dobre zabaľte do bielej
škatule. Nasadnite dnes do polnočného rýchlika a dajte pozor po pravej
strane v smere jazdy. Keď uvidíte znamenie ohňa, vyhoďte škatuľu z
rýchlika.

Vaša Evička."

Dlho trvalo, kým Evička dopísala tento strašný list. Teraz už celkom
určite vedela, že jej smrť hrozí od báčika Lajoša. Poslala domov svoje
úmrtné oznámenie. Len nemalo čierny rámček a nebolo tlačené. Srdce jej
začalo akosi pomalšie biť. Chcela sa čohosi zachytiť. Nevládala. Márne
habala do prázdna -- a potom jej po hroznom napätí zrazu odľahlo.

Lojzko vypočul všetko, čo báčik Lajoš diktoval Evičke, ktorá od múk
omdlela a stará daje ju musela kriesiť. Šklbal si vlasy, bil sa päsťami
do hlavy, keď počul, ako báčik Lajoš vyzradil, čo mu povedal. Zatínal
bezmocne päste.

„Nie, Evička nesmie zahynúť!"

Ale čo spraví? Čo? Sprvoti sa nazdal, že, ho báčik Lajoš poverí odovzdať
list. Lenže báčik Lajoš sa o neho ani neobzrel. Pravdepodobne mu už
nedôveroval. Ani sa len nepýtal, kde je. Vstrčil písmo do vrecka a
zavolal:

„Havran!"

Kone sa popásali pod bralami. Čierny zaerdžal a pribehol si k ohňu po
kocku cukru.

„Poď, môj!" prihovoril sa mu Lajoš a vstrčil mu do pysku ako obyčajne
cukor. „Dnes ma musíš dobre a chytro niesť, lebo máme ďalekú cestu!"

Potom sa obrátil k Oláhovcom.

„A vás nech tu všetkých nájdem! Ináč beda!"

Prehodil si pušku cez plece. Vysadol na Havrana a bez pozdravu odcválal.

Čierny jazdec na čiernom koni. Obenk v ľudskej podobe!

Stará daje zalomila rukami. Dievča sa v smrteľnej úzkosti hodilo k nej.
Ani bezmocné, ustráchané kuriatko pod kvočkine krídla.

Chrčalo a pišťalo jej v prsiach. Ťažko dýchala, ale mocne pritúlila
dieťa, aby pocítilo jej ochranu. Potom začala preriekať svoju čudnú
modlitbu:

„Ó, dobrotivý Devla! Ťažko skúšaš starú daje. V tvojich rukách sú naše
životy. Ale nedopusť, aby sme zahynuli rukami šialenca, ktorý sa rúti do
záhuby. Vnukni svojej vernej služobnici, čo má robiť..."

Odmlčala sa. O chvíľu vrúcne šeptala:

„Ďakujem ti, Devla, ďakujem. Už viem, čo robiť. Počula som tvoj hlas.
Áno, sľúbila som materi tohto dieťaťa, že ju upovedomím, keď mu bude
hroziť nebezpečenstvo."

Vstala. Podišla k vozu. A Evička s ňou, pridŕžajúc sa jej sukne.

„Lojzko!" zavolala.

Vytrčil spod plachty naježenú hlavu.

„Poď von!"

Zoštveral sa z voza. Hľadel do zeme. Podvihla mu hlavu a úprimne mu
pozrela do očú.

„Vidíš, vidíš, čo si urobil. Keby si sa bol
zdôveril starej daje, bola by prekazila krádež v banke. Nebol by zahynul
Bugzo. Teraz ty musíš zachrániť Evičku. Len ty!"

Ach, daje, dobrá daje! Ako mu videla do duše!

„Chcem! Chcem ju zachrániť. Ale ako?"

„Musíš odísť k Evičkiným rodičom a povieš, že im stará Cigánka odkazuje,
aby si prišli zachrániť Evičku. Na úsvite musia byť tu pod Jastrabou
skalou, ináč môže byť neskoro."

„Ale ako sa ta dostanem?"

„Bandi ťa odnesie. Poznám chodníky báčika Lajoša. Viem, kade pôjde. Ty
sa daj až po Dolinu vývratov. Tam odboč vpravo v tú stranu, kde som
trhala byliny. Nájdeš výsek a ten ťa dovedie až k trom studničkám.
Bandiho nechaj pod horou. Choď peši do vilovej štvrti. Prvá nárožná vila
od hory patrí Evičkiným rodičom. Ale pozor! Ak by po ceste zaerdžal
Bandi, to bude znamenať, že je Havran nablízku. A vtedy si daj pozor!
Daj si ukrutný pozor! Schovaj sa tak, aby ťa báčik Lajoš nenašiel!"

Lojzko už nečakal na ďalšie pokyny. Deň sa už obrátil na druhú stranu.
Treba sa pozvŕtať, aby neprišiel neskoro. Odbehol k Bandimu. Poťapkal
ho. Bandi zodvihol hlavu a pritúlil ju k svojmu malému priateľovi. Azda
preto, že sa správal voči nemu dobre. Nikdy ho nebil a zohnal mu aj v
najväčšej tvŕdzi čo-to na utíšenie hladu.

„Bandi, môj Bandi! Evička je v nebezpečenstve. Hrozí jej smrť. Len ty ju
môžeš zachrániť. Len ty... Nezhodíš ma?"

A biely kôň ani čo by rozumel, potriasal hlavou.

Potom ho Lojzko priviedol ku pňu, pridržal sa hrivy a vyšvihol sa mu na
chrbát. Bandi si počínal rozumne. Stál a pohol sa iba vtedy, keď mu
Lojzko rozkázal.

Biely jazdec na bielom koni odbehol spod Jastrabej skaly.

Oláhovci dlho upierali úzkostlivé oči do hory, kde zmizol.

Čierny a biely kôň odbehli od voza s plachtou. Oba s rozdielnym
poslaním.

Čo bude, keď sa vrátia?

# 22.  Na stope

Od chvíle, ako sa inžinier Horal vrátil spod Jastrabej skaly, zaumienil
si, že musí nájsť starú Cigánku. Využil na to všetok voľný čas. Pátral
po nej. Jeho auto brázdilo cesty-necesty. Navštevoval cigánske osady v
okolí dedín. Nikto mu o nej nevedel povedať. Dávnejšie o nej nepočuli.
Akoby ju zem pohltila. Vybral sa s manželkou aj do horárne v Čierťaži.
Ani tam sa Oláhovci neukázali. Všetko nasvedčovalo, že sa pominuli.
Pravda, nevedel o osade v agátovej hôrke.

Preto ho veľmi prekvapila zvesť o smelom vlámaní do banky a senzačný
článok o policajnom záťahu na Cigánov. Zvedaví novinári opisovali v ňom
prešibaného zbojníka Lajoša, cigánsku vrchnosť zvučného mena -- Rinalda
Rafaela -- a všetkými masťami mazanú starú daje.

Nesporne, stará daje bola tou Cigánkou, čo veštila horárke v Čierťaži a
vedela aj o Evičke, keď o nej povedala také podrobnosti. Preto sa
inžinier Horal rozhodol navštíviť policajné riaditeľstvo, či neobjaví
Evičkinu stopu, lebo jeho hlásenie doma na polícii celkom zaspalo.
Zaumienil si však zamlčať pravú príčinu svojej návštevy.

„Mám nemocnú manželku," zdôvodňoval svoj príchod. „Poradili mi, že stará
Cigánka vie vyliečiť všetky neduhy a že dokonale ovláda veštecké
remeslo."

„Tára!" zasmial sa policajný komisár, ktorý ju vyšetroval. „Veštila, že
zbojník Lajoš je zatvorený tu na polícii. A čert ho videl!"

„Mali aj deti?"

„Áno, dve. Chlapca a dievča. Chlapec sa volal Lojzko, dievča Evička.
Oboch sme vypočúvali."

„A čo... čo vám povedalo to dievča?"

„Nič. Celkom nič. Omdlelo."

„Ako vyzeralo?"

„Celkom obyčajné, ufňukané Cigánča."

„V novinách stálo, že banka dostala výstrahu."

„Áno. Banka vyplatí odmenu 5000 korún tomu, kto pomôže dolapiť
osnovateľa lúpeže -- zbojníka Lajoša. Možno ich sledovalo dáka dieťa z
Dubovej ulice, lebo písmo bolo detské, a bojí sa prihlásiť."

„Alebo Evička?" domýšľal inžinier Horal. V akejsi radostnej predtuche
pobral sa do osady v agátovej hôrke. Navštívil vajdu Rinalda Rafaela.
Veriť nechcel vlastným ušiam, čo počul:

„Áno, je to dievča, čo hľadáte. Naša ťažko skúšaná daje mi povedala, že
ho našla v hore po strašnej búrke. Pritúlila ho a sľúbila mi, že ho
vráti, len čo sa naskytne príležitosť. Daje dodrží, čo povie. Ak tak
neurobila, iste sa bojí toho oplana."

„A kde sú?"

„Odišli."

„Kam?"

Rinaldo Rafael rozhodil rukami.

„Svetom. Kým nevydajú zbojníka Lajoša, celý svet im bude domovom. Nikto
z nás ich nepritúli. A to je pre Cigána najväčší trest."

Strašné sklamanie zalomcovalo inžinierom Horalom. Keď si už myslel, že
privinie k srdcu svoje jediné dieťa, znovu sa zrútila jeho nádej. Stál
bezmocne prihrbený a len toľko povedal vážnemu Rinaldovi Rafaelovi:

„Čo mám robiť?"

„Nerád by som, aby ste udali polícii to, čo som vám povedal. Nech Lajoša
lapajú len za vlámanie. Aby dieťaťu neohrozil život. Pomôžem vám. Moji
ľudia vypátrajú starú daje. Vyčkajte."

Ubezpečil ho, že je dievča zdravé. Nehladuje, nehrozí mu nebezpečenstvo.
Lenže inžinier Horal sa presvedčil, že aj cigánski vládcovia sa môžu
mýliť.

Onedlho tichý, zamĺknutý dom inžiniera Horala vyrušilo prudké
zazvonenie.

Pani Horalová s oboma dievčatmi sedela v dennej izbe pri ručných
prácach. Inžinier Horal študoval vo svojej pracovni nový výrobný
program.

Marka odhrnula záclonu. Kukla, kto tak neskoro večer netrpezlivo zvoní.
Zahliadla akúsi nižšiu čiernu postavu. Mávala čímsi bielym.

„Ktosi je pri bránke."

„Dievča?" zdúpnela pani Horalová.

„Nie. Chlap. Idem pozrieť, čo chce."

Kým zišla z poschodia, chlap zmizol. Na betónovom múriku pri bránke
zanechal list.

Poobzerala sa dookola. Márne. Tma pohltila posla.

„Ktosi doniesol list," oznámila mlčanlivej tete. „Nechal ho na múriku
pri bránke a zmizol."

Pani Horalová bola zaujatá ručnou prácou.

„Daj ho manželovi," povedala Marke.

Marka tichučko zaklopala na dvere do pracovne inžiniera Horala. Nerád
videl, keď ho pri práci vyrušovali. Vkĺzla do pracovne tíško na prstoch
ani myška, položila list na stôl pred inžiniera Horala a zase nebadane
vyšla z pracovne.

Stalo sa, čoho sa inžinier Horal najviac obával. Evičke skutočne hrozilo
nebezpečenstvo. Šťastie, že manželka list neprečítala. Horkoťažko ju
uspokojil, že sa Evička čoskoro vráti, ako mu sľúbil vajda Rinaldo
Rafael. A teraz toto... Pozrel na hodinky. Času veľa nezvyšovalo. Siahol
na telefón, že sa poradí s Uhrínom. Zložil však slúchadlo. Mohla by ho
počuť manželka a bolo by zle.

Vyšiel z pracovne.

„Idem do Uhrínov," povedal, ale manželka zbadala jeho vážnu, priam
preľaknutú tvár.

„Čo bolo v tom liste?" opýtala sa ho.

„Udanie," odpovedal jej a rýchlo odišiel.

V Uhrínovie dome sa zišlo osem chlapov. Všetko poľovníci. Pozbehúvali sa
pomôcť inžinierovi Horalovi. Teraz už bolo isté, kde je dievča. Len ako
prísť na jeho stopu? Kto doniesol list? Obávaný zbojník? Alebo jeho
pomocník?

Z listu sa nedalo usúdiť, či ho naozaj písala Evička. Bol napísaný
atramentovou ceruzou. Písmo roztrasené. Rozpité. Od sĺz? List páchol
dymom. Papier určite ležal na mieste, kde mal k nemu prístup dym.
Potvrdzoval cigánske prostredie. Ale prečo sa neozvala stará Cigánka?

Úvahy ôsmich chlapov nemali konca-kraja. Krížili sa a neviedli k cieľu.
Stále ostávala otvorená otázka: Čo robiť?

„Darmo špekulujeme, chlapi," ozval sa napokon Uhrín. „Treba sa
rozhodnúť: dať alebo nedať peniaze."

Ani si neuvedomovali, že ak tisícovka váži čo len gram, je to milión
korún. Toľko peňazí nemal inžinier Horal.

„Nedať!" rozhodli napospol.

„Ale ak dievča zabije?"

Ocitli sa zasa v klepci. Bez východiska. Iba Jano Lepieš sa poškrabal za
uchom a začal vrchársky rozumkovať.

„Ak ma slychy neklamú, počúvam, že bude čakať pri trati. Treba ho
lapiť."

„Hej, ale ako?"

„Nuž tak. Nech ide ktorýsi z nás do rýchlika s tou škatuľou, ale bez
peňazí, a ostatní nech idú autami po ceste. Keď zbojník dá znamenie,
škatuľu vyhodí z rýchlika a stiahne brzdu."

Lepiešov nápad sa všetkým pozdal. Bolo to skutočne jediné východisko.
Len si vyžadovalo dobrú prípravu a čas nebezpečne cválal k polnoci.
Nadžgali škatuľu papierom a zabalili. Vzal si ju na starosť Lepieš. On
sa rozhodol vyhodiť škatuľu a zastaviť rýchlik. Ostatným prichodila
postriežka v teréne: ísť na dvoch autách po ceste súčasne s rýchlikom a
zasiahnuť vo zvrchovaný čas, keď dá zbojník znamenie.

Nasadli do Horalovho a Uhrínovho auta, vyzbrojení guľovnicami a vydali
sa na nevídanú poľovačku, čudnou sa pozdala i pani Horalovej. Pravda,
nevedela, že je to poľovačka na nebezpečného človeka, ktorý drží v
zajatí Evičku. Najprv zaviezli Lepieša na stanicu.

Do polnoci chýbala štvrťhodina.

Rýchlik už stál pripravený, upriamený lokomotívou na polnočnú stranu k
horám a k hlavnému mestu.

Pohli sa pomaly cestou pozdĺž trate. Cestou pustou v túto polnočnú
hodinu, keď sa hanblivý mesiac kúpal v rieke a noční vtáci ho placho
ovievali krídlami, aby sa osušil prv, než pôjde spať.

Bedlivo pozorovali kraj okolo cesty. Od mesta sa ozval hvizd lokomotívy.
Rýchlik zadunel nočným tichom. Vyhadzoval tisíce iskier. Ani vlasatica
žiarili iskry od komína lokomotívy, ktorá prekonávala diaľky priestoru.

V otvorenom okne zahliadli Lepieša so škatuľou v ruke. Nesporne aj on
prenikal zrakom mesačnú noc. Čakal na znamenie, aby pohotovo vyhodil
škatuľu a stiahol záchrannú brzdu.

Pridali plyn, aby sa vyrovnali rýchlosťou rýchliku.
Dediny, ktorými prechádzali, spali hlbokým polnočným spánkom. Len
duchovia v taký čas mátožia. Najmä zlí. Ako báčik Lajoš. Stál ďaleko od
mesta pod horou. Havran pri ňom. Vybral si miesto, kde úzka dolina
vytisla hradskú za vrch. Trochu poniže sa popri rieke hadili železničné
koľajnice. Pri nich hodlal zapáliť otiepku slamy, ktorú držal pohotovo v
ruke.

Z diaľky sa ozval hrmot rýchlika. Nočné ticho ho roznášalo do šíreho
kraja. Zvestovalo, že železný tátoš s ohnivou hrivou cvála krajom
povznesene a hrozne ako prízrak v polnočnú hodinu. O chvíľu sa mal
zjaviť pod horou, kde ho očakával veľký zbojník Lajoš. Popošiel ku
trati, a keď bol rýchlik neďaleko, zapálil otiepku slamy. Pokýval
horiacou fakľou nad hlavou.

Potom ju hodil na zem a odskočil pár krokov, aby sa nestal terčom
prípadnej guľky z rýchlika.

Z okna vypadla biela škatuľa!

„Predsa!" zajasal Lajoš. Uchytil ju a bežal k Havranovi, lebo pod tlakom
brzdy zaškrípali kolesá.

Keď rýchlik zastal, Lajoš sedel už na Havranovi. Vo svite mesiaca sa
mihli len kopytá čierneho koňa, ktorý sa rútil do tmavej hory.

# 23.  Jazdec na bielom koni

Lojzko sa podujal na odvážnu úlohu. Vedel to veľmi dobre. I to vedel, že
ak sa nevráti prv, ako báčik Lajoš, bude ho upodozrievať, a keď sa
dozvie, kde bol, zabije ho. Mráz ho šibol po celom tele, keď mu prebehli
mysľou podobné myšlienky.

Niesol sa horami na bielom, chudom koníku. Starý už bol. Bohvie, koľko
vozov s plachtou ťahal, koľkým majiteľom slúžil. Ani pľúca, ani nohy mu
už dobre neslúžili. Vliekol sa cestou. A Lojzko by bol najradšej letel
na ňom ako na tátošovi. Nedalo sa však nič robiť. Musel sa s Bandiho
jazdeckým výkonom zmieriť a byť rád, že Bandi je aspoň múdry kôň. Pozná
cesty po horách. Kedysi nosieval hlavu vzpriamenú na pyšne ohnutom krku
a srsť sa mu leskla. Ani kôš rebier mu netrčal po bokoch. Nosieval
cigánskych jazdcov po týchto cestách-necestách. Naučil sa na ňom jazdiť
aj báčik Lajoš.

Teraz pokojne niesol Lojzka, akoby vedel, že ho musí odniesť bezpečne k
miestu, ďaleko pod horami. Zavše postál. Ďalej sa nechcel hnúť. Lojzko
musel vždy z neho zoskočiť. Nechať koníka odpočinúť. A čudoval sa, že
Bandi zastáva na miestach, kde bola hora najhustejšia a konáre stromov
robili tunel nad cestou. Lojzko nevedel, prečo volí Bandi takéto miesta
pre oddych. Či azda voľakedy očakával na takýchto ľudskému oku
zastretých miestach svojho pána? Možno. Bandi nevedel hovoriť, ale pamäť
mal dobrú. Keď ťahal voz s plachtou a pohonič zdriemol na kozlíku,
pokojne išiel ďalej. To aj Lojzko neraz skúsil. Zastal obyčajne na
mieste, kde Cigáni pelešievali. Nezabudol to ani teraz. Lojzko mu bol
vďačný, lebo si potreboval odpočinúť. Veď od minulého dňa nič nejedol.
Kôň ho vytriasol. Daje varila od rána zemiaky. Voda sa nad pahrebou v
hrnci vyvárala, znovu a znovu ju dopĺňala a zemiaky nedajbože postaviť.
Báčik Lajoš v noci nespal. Ráno zúril. Strašný deň prežili. Nie div, že
mu ubúdalo síl. No musel ďalej, hoci sa žalúdok nepokojne ozýval a v
horách o takomto jesennom čase ho nemal čím ukojiť. Len sa dostať čím
prv nad Dolinu vývratov. Potom už chytro zbehne po lesnom výseku k trom
studničkám.

Znovu sa vyškriabal na Bandiho. Pridržal sa hrivy a pohladil ho.

„Poďme, Bandi môj! Dosť sme si oddýchli. Musíme sa ešte v noci vrátiť."

A koník ho zakaždým počúvol. Niesol na chrbte jazdca pokojne a iste.

Deň sa navidomoči krátil. Jazdec na bielom koni sa preplietal horami.

V ich tmavejúcich kútoch hľadala úkryt splašená zver. Na polianke
vyplašil stádo pasúcich sa sŕn. V divom zhone zmizli v doline pri jarku.
Kade prebehli, zanechali stopy na oslimačenej zemi.

Po celej ceste nevidel ani odtlačok konskej podkovy. Báčik Lajoš, ako
správne usúdila stará daje, pobral sa do mesta inou cestou. Možno
kratšou. Bude skôr v meste. A on sotva dôjde do polnoci. Báčik Lajoš
iste vyláka od Evičkiných rodičov peniaze. Tomu už nemohol zabrániť.
Išlo mu predovšetkým o Evičku, aby si ju rodičia zachránili. Ak nezložia
peniaze, Evičku báčik Lajoš zabije. Viac jej nepredĺži život. Natoľko
báčika Lajoša poznal.

Ani nevedel, kedy sa slnko schovalo za hory, kedy z vrcholcov stromov
pozletúvali spevaví vtáci, aby prespali v húštinách. Zmĺkol život. Iba
noční dravci dávali o sebe vedieť a beda každému menšiemu tvoru, ktorého
vyplašil škrek a zahliadol ho dravčí zrak! Sú to strašidelné vtáky.
Neraz naľakali aj Evičku. No Lojzko bol dieťaťom hôr. Od malička ho
hojdali na svojom lone. Ošľahali tvrdosťou jeho telo a nebojazlivosťou
jeho povahu. Spravili z neho ako z báčika Lajoša odchovanča, ktoré
pokladalo hory za svoj domov a dobre sa v nich cítilo či vo dne, či v
noci.

A keby motýľ nebol odviedol Evičku k horám, Lojzko by im bol ostal verný
ako báčik Lajoš. Nesedel by na bielom koni. Nemal by ani toľko obáv, ako
sa jeho cesta skončí, ako sa vydarí. Príde do mesta v hlbokej noci. Na
uliciach nebude nikoho, iba policajti. Tých sa najväčšmi bál. I keby mu
nič nespravili, iste by ho zavreli a len ráno vypočuli. Zatiaľ by mohlo
byť po Evičke. Rozhodol sa, že nepočúvne starú daje. Neukáže sa na
ulici. Pôjde do fabriky. Tam je stráž a tá ho zavedie k Evičkiným
rodičom.

Keď sa koník horko-ťažko zoštveral výsečou, zastal na polianke nad troma
studničkami. Keby noc nebola sfarbila kraj na čierno, azda by Lojzko bol
poznal ležisko, odkiaľ išli s báčikom Lajošom do zlatníckeho obchodu a
kam sa spolu so zlatom a drahokamami vrátili.

Koník v tme sliedil pyskom po zemi. Hladný je ako ja, myslel si Lojzko.
Pohladil Bandiho a povedal:

„Len vydrž, starý môj, len vydrž! Keď sa šťastne vrátime, ukradnem ti z
Havranovho ovsa a nažerieš sa do sýtosti."

Lajoš veľmi dobre opatroval Havrana. Mal za čo. Veď ho neraz odniesol z
nebezpečného prostredia. Preto mu nechýbal obrok. Bandi sa musel
uspokojiť iba s tým, čo si sám našiel a odhryzol.

Nočným tichom zadunel hukot vlaku. Polnočný rýchlik! Kdesi pri trati
stojí báčik Lajoš s Havranom. Čaká na kilo tisícoviek. Zhodia mu ich?
Ej, mali by, mali. Predĺžili by Evičke život.

„Poďme, Bandi! Už nemáme ďaleko."

A jazdec na bielom koni sa niesol hôrnou cestou dolu z horských svahov.
Prešiel aj popri troch studničkách. Postál iba pod lesom. Uvidel pred
sebou mesto. Vlastne ani nie mesto, iba veľa svetiel, porozhadzovaných
všakovak v tme. Nedočkavo popohnal Bandiho k mestu.

Fabrika, v ktorej pracoval inžinier Horal, stála povyše vilovej štvrte.
Upozornili ho na ňu štyri komíny a rady osvetlených okien. Zamieril s
Bandim krížom cez polia k fabrike. Obišiel ju dookola. V halách hučali
stroje. Pracovali aj v noci.

Pred bránou zastal. Zoskočil z koňa. Z vrátnice vyšiel rozospatý
vrátnik.

„Čo chceš, synku?" opýtal sa ho zívajúc.

„Prosím vás, zaveďte ma k Evičkinmu oteckovi."

Vrátnik sa dobromyseľne usmial a zavtipkoval:

„V meste je veľa Evičiek, synak môj. Noc je a všetky spia. Nevodilo by
sa nám dobre..."

Lojzko nemal chuť na žarty.

„Ja... ja hľadám pána inžiniera Horala."

„Ach tak! Ale ten Evičku už nemá. Zomrela."

Lojzko zmeravel. Žeby báčik Lajoš už vykonal svoje strašné rozhodnutie?
Ale hneď si uvedomil, že je to nie možné, lebo sa ešte nemohol vrátiť
pod Jastrabiu skalu.

„A kedy umrela?" opýtal sa.

„Na jar. Odišla, a viac sa nevrátila."

Lojzkovi odľahlo.

„Evička žije! Nezomrela! Ale teraz jej hrozí smrť*.* Práve preto
prichádzam."

„Odkiaľ?"

„Od starej daje."

Z jeho odpovedi nebol vrátnik múdrejší.

„Je to vidma. Povedala Evičkinej mamičke, že keď Evičke bude hroziť
smrť, dá jej vedieť. Prosím vás, veľmi pekne vás prosím, zaveďte ma k
Evičkiným rodičom, lebo bude zle."

Vrátnik krútil hlavou. Vzal slúchadlo telefónu a zavolal:

„Spojte ma s bytom inžiniera Horala."

Pochyboval, že by sa tak neskoro v noci niekto hlásil na byte inžiniera
Horala. Mýlil sa. Ozvala sa pani Horalová.

„Manžel nie je doma. Čo si prajete?"

„Pani Horalová," telefonoval vrátnik, „prišiel nejaký chlapec na bielom
koni. Vyzerá ako Cigán. Tára ako pomätený, že vraj vaša Evička žije a že
vám akási vidma odkazuje, aby ste si ju prišli zachrániť."

Vrátnik počul vzrušený hlas manželky inžiniera Horala:

„Prosím vás, zadržte chlapca, kým prídeme."

Vrátnik poručil Lojzkovi, aby priviazal koňa o plot. Potom ho zaviedol
do vrátnice. Oči chlapčaťa hladovo spočinuli na kúsku chleba a slaniny
na stole.

„Hladný si?" opýtal sa dobrosrdečne starý pán.

Lojzko prikývol.

Podal mu zvyšky svojej večere. Chlapča priam hltalo.

„Dávno si nejedol?"

„Od včera. Prosím vás, dali by ste niečo aj môjmu Bandimu?" Vrátnik si
spomenul, že na továrenskom dvore si robotníci navyžínali pre zajace
kôpky sena. Doniesli z neho Bandimu.

„A teraz mi povedz, odkiaľ prichádzaš?" začal vrátnik spovedať Lojzka,
keď si sadol k nemu na starú pohovku.

„Spod Jastrabej skaly."

„A to je kde?"

„Ďaleko. Tam. V horách."

„Kedy si odišiel?"

„Popoludní."

„A nebál si sa nocou cez hory?"

„Nebál."

Vrátnik takého mladého smeloša ešte nevidel. Zapáčilo sa mu nadviazať s
ním kus reči. Lenže chlapča bolo netrpezlivé. Ustavične napínalo sluch a
obracalo hlavu k oknu.

„Je to ďaleko?"

„Čo?" nerozumel vrátnik.

„No, kde bývajú Evičkini rodičia."

„Ani nie. Hneď príde jej mamička."

Lojzko si nevedel predstaviť Evičkinu mamičku. Bude ako stará daje alebo
ako Julka? Ale prv, než sa nazdal, uvidel jej pravú podobu. Vošla
zadychčaná do vrátnice. Za ňou Marka. Postáli. Uzreli plachého chlapca v
roztrhanom obleku. Bosého. A špinavého. Žlté vlasy mal zlepené od potu.
Zízal veľkými belasými očami, plnými obdivu a strachu.

„Prichádzaš od starej Cigánky?"

Chlapec prikývol.

„Ty si doniesol večer list?"

„Nie. Báčik Lajoš."

„A to je kto?"

„Veľký zbojník."

„Ten, čo chcel vykradnúť banku?"

Chlapec opäť prikývol a ustrašene sa opýtal:

„Zabalili ste do škatule peniaze a vyhodili ste o polnoci z rýchlika?"

Prekvapená pani Horalová až teraz začala chápať, prečo bol manžel taký
preľaknutý, keď odišiel z domu, a prečo sa vybral s kamarátmi na nočnú
postriežku.

„Nevieš, koľko žiadal?" opýtala sa chlapca.

„Kilo tisícoviek."

Pani Horalová ešte väčšmi zbledla.

„Toľko peňazí nemáme."

„Tak je zle! Tak je veľmi zle!" skuvíňal chlapec a začal si šklbať
vlasy.

„Báčik Lajoš zabije Evičku! Zabije! Počujete! Jujujúj!"

Ťažko bolo pozrieť na chlapca, ale ešte ťažšie na ustráchanú a bezradnú
pani Horalovú.

„Prosím vás, čo mám robiť? Kde nájsť manžela?"

Na túto otázku jej vrátnik nevedel odpovedať.

V tú chvíľu zišli sa poľovníci v úzkej doline pod horou. Zbojníka
nedostali do nastraženej pasce. Vybral si miesto, kde nemohli zasiahnuť.
Vzal škatuľu bez tisícoviek. Vykoná pomstu. O tom nepochybovali. Čo
teraz?

„Všetko udať na polícii," navrhoval Lepieš.

„Alebo ísť za vajdom? On pozná Lajošove chodníčky," mienil inžinier
Horal.

„Jediné, čo nás privedie k nemu, sú stopy," vyviedol ich z
bezvýchodiskového položenia majster Uhrín.

Lenže v noci sa nedalo stopovať. Rozhodli sa vrátiť do fabriky,
informovať vedúcich nočnej zmeny, čo sa stalo, aby zabezpečili za nich
náhradu.

Onedlho dve osobné autá zastali pred vrátnicou. Vyplašili bieleho koňa.
Odtrhol sa od plota a pustil sa cvalom k lesu.

Z vrátnice vybehol chlapec a začal kričať:

„Bandi! Môj Bandi! Ako sa teraz vrátim?!" Pustil sa behom za bielym
koňom.

Zápäť vybehla z vrátnice pani Horalová a tiež zúfalo kričala:

„Zadržte ho! Nepustite ho!"

Pravda, ona myslela na Lojzka.

Chlapi hneď vycítili, že sa deje čosi neobyčajné. Zadržali Lojzka. Ale
ani Bandi neodbehol ďaleko. Keď počul chlapcov hlas, zaerdžal a vrátil
sa. Lojzko ho chytil za uzdu, pritískal sa k nemu a dohováral mu:

„Ty zlý! Nechceš ma odviesť naspäť k Evičke?"

Prekvapenie na prekvapenie! K akej Evičke? Zaraz sa všetko dozvedeli od
pani Horalovej.

„Prečo si mi nepovedal, čo bolo v liste?" zavyčítala. „Vložil si do
škatule peniaze?"

„Nie."

„Tak je po nej!" zapotácala sa. Museli ju odniesť do vrátnice a tam
kriesiť.

„Zabite ma! Zabite ma!" vykríkol chlapec, keď videl nevládnu Evičkinu
mamičku.

„Prečo by sme ťa mali zabiť?" opýtal sa ho Uhrín.

„Zradil som Evičku! Zradil! Júj!"

„Zradil? Ako zradil?" začal vyťahovať z Lojzka, aby mu mohli rozumieť.

„Báčik Lajoš chcel vykradnúť banku. Ja som o tom vedel a povedal Evičke.
Evička napísala písmo a dala do banky. Báčika Lajoša skoro lapili. Chcel
ma zhodiť z Jastrabej skaly, nuž som zradil Evičku. Báčik Lajoš sa
zastrája, že ju zabije."

Predtucha inžiniera Horala sa splnila. Banku vystríhala Evička.

„A kde je?"

„Pod Jastrabou skalou. Stará daje ma poslala, aby ste ju hneď prišli
zachrániť."

Zbojník zaiste cválal so škatuľou pod Jastrabiu skalu. Keď ju otvorí,
pomstí sa na dieťati.

Ktosi nadhodil, či by predsa nebolo dobre všetko oznámiť polícii. No
inžinier Horal sa tvrdo ohradil:

„Pod Jastrabou skalou zastupuje zákon horár z Čierťaže. Musíme ta dôjsť
skôr ako zbojník."

Po severnej strane horského chrbáta dalo sa vystúpiť do horárne aj
autom. Odtiaľ je Jastrabia skala neďaleko. Razom nastúpili do áut.

„Vezmite aj mňa! Zomriem tu od hrôzy!" zaprosila pani Horalová. Ťažko
bolo odolať jej úpenlivej prosbe. Pribudli dve osoby: ona a chlapec.
Bolo potrebné ešte jedno auto. Požičali si osobné auto z fabriky.
Zobudili šoféra.

„A nebolo by dobre vziať aj lekára?" radil vážne starý vrátnik.

Ozaj, ako mohli zabudnúť na lekársku pomoc? Zobudili závodného lekára.
Keď sa dozvedel, o čo ide, chytro sa vystrojil.

Nasadli do áut. Lojzko sa spätil:

„A Bandi? čo môj Bandi?"

„Neboj sa, nič sa mu nestane. Auto je rýchlejšie," ubezpečili ho a
vrátnikovi prikázali, aby sa postaral o bieleho koníka, kým sa vrátia.

Hej, aj Evička raz povedala, že ich auto je rýchlejšie ako Bandi. Len
zafičí -- a už je preč! Teraz sedel v ňom. Úzkostlivo sa pridŕžal, keď
sa pohlo za kužeľom svetla, ktorý im ukazoval cestu. Rútili sa do hôr na
polnočnú stranu. Dobehnú prv, ako jazdec na čiernom koni?

# 24.  Jazdec na čiernom koni

Lajoš pohnal koňa, aby čo najskôr odbehol od nebezpečného miesta. Vedel
veľmi dobre, že rýchlik nezastal náhodou. Nechcel prísť do potyku so
zákonom. Ako stratil Julku, nevedel sa sústrediť. Opúšťala ho
sebadôvera. Kým sa nepokúsil vykradnúť banku, všetko sa mu splnilo, ako
si želal. Zrazu mu prišlo do cesty nevinné dieťa, že ho sotva mať
odkojila, a opovážilo sa na to, čo si nikto netrúfal: skrížiť jeho plány
a vydať ho polícii. Ako sa to dievča objavilo pri voze s plachtou,
opustilo ho šťastie. Smola začala už pri vykrádaní vlaku. Vyvrcholila
pri práci v banke. Div, že ho guľky nezasiahli. Dozorca strieľal ako
divý. Nuž nemal chuť vystaviť svoj mladý život smrti.

Odnášal kilo tisícoviek. Veľkú sumu peňazí, ktorá čiastočne zahojila
jeho ranu po neúspechu v banke. Peniaze bude ukladať ku svojim klenotom.
A keď Evičkin otec prestane dávať, vykoná pomstu a ujde za Julkou.

Náhle ho pochytila túžba prehrabať sa v tom kile tisícoviek. Potešiť sa
s nimi a zabudnúť, zabudnúť...

V hustej hore zastavil Havrana. Nazhŕňal lístia a raždia. Podpálil
ohník. Pri jeho mihotavom svite začal rozbaľovať škatuľu. Veril, že
Evičkini rodičia pošlú peniaze. O chvíľu, o chvíľočku zažil nové
sklamanie.

V škatuli našiel poskladané noviny!

Hrozne zaklial a zahodil škatuľu. Hory sa stali svedkom jeho podlého
rozhodnutia.

Medzitým tri plno obsadené autá uháňali do srdca hôr, k horárni v
Čierťaži. V úzkej doline riavy miestami podmyli cestu. Ako stúpali do
vrchu, cesta vyžadovala zvýšenú opatrnosť. Štverali sa pomaly hore
ostrými serpentínami, miestami tak úzkymi, že by sa dve autá nevyhli
popri sebe. Cesta bola poväčšine vrúbaná do brál. Hlboko pod ňou v
doline hučala bystrina, zavalená kmeňmi zhnitých stromov, ba i vozmi,
ktoré tu Havarovali a na dne doliny našli svoj cintorín.

Čo ako sa vodiči namáhali popohnať autá rýchlejšie, svitanie ich
zastihlo hlboko pod horárňou v Čierťaži. Slnečné lúče rozptýlili hmlu.
Ponevierala sa v zdrapoch po stráňach ani čarovný lietajúci pokrovec.
Zavše zababušila aj serpentínu a zdržala napredovanie.

Napospol uznávali, že zbojník na koni rýchlejšie preklusal horský terén
a pravdepodobne bol už pod Jastrabou skalou. Robili všetko, aby
najhoršiemu zabránili. Ale či zabránia? Najmä Horalovci vyzerali čím
ďalej skleslejšie. Strácali nádej. Inžinier Horal si vyčítal, prečo do
škatule nezabalil aspoň nejaké peniaze a písmo, aby zbojník pozhovel,
kým zoženú ďalšie. Boli by získali čas. Takto sa ich počínanie ponášalo
na výsmech a určite ho ešte väčšmi rozzúrilo. Nestihli so všetkým
počítať.

Slnce sa už zvysoka dívalo na hory-doly pod sebou, keď konečne zastali
ich autá na polianke pred horárňou. Už tam stálo niekoľko áut a okolo
nich plno hostí. Najmä mužov. Poľovníci boli hostia na letovisku v
Čierťaži?

Dozvedeli sa, že ministerstvo usporiadalo v horárni konferenciu.

Prišli nevhodne. Horár i horárka sa museli venovať svojim hosťom.

Pomáhali im, najmä pri kuchyni, aj ženy z dediny. Prichodilo sa im
zvŕtať, aby pre toľkých ľudí zabezpečili stravovanie. Chystali práve
desiatu, keď si inžiniera Horala všimol horár z Čierťaže. Podišiel mu
naproti.

„Vitajte u nás, pán inžinier! Prišli ste aj vy na konferenciu?"

„Nie," odpovedal sklesle inžinier Horal. „Prichádzam vo vážnejšej veci.
Pod Jastrabou skalou sú opäť Oláhovci. Je s nimi ten nebezpečný zbojník,
ktorý sa nedávno pokúsil vlámať do banky. Drží mi dcéru ako rukojemcu.
Pozrite!"

Podal mu výhražný list.

Horár ho letkom prečítal. Zápäť sa dozvedel o všetkom, čo s listom
súviselo. Všimol si aj chlapca, ktorého vychovali Oláhovci.

„Prišli sme k vám poprosiť o pomoc," pokračoval inžinier Horal. „Ale
vidíme, že ste zaneprázdnený. Aspoň nám dovoľte zapoľovať si na zločinca
vo vašom revíre."

Horal zvážnel.

„To, čo hovoríte, je prednejšie ako všetko ostatné. Väčšia povinnosť je
chrániť ľudský život ako bedliť o zver."

Chvíľu uvažoval. Potom zatlieskal do dlaní. Keď všetci obrátili oči na
jeho vysokú statnú postavu s mužnou bradou, začal vážne hovoriť:
„Vypočujte ma, prosím! Práve mi doniesli zvesť, že mám v revíre škodnú.
Škodí nielen zveri, ale aj ľuďom. Dozvedel som sa od týchto dobrých
ľudí, že pod Jastrabou skalou si urobil pelech najobávanejší zbojník,
ktorého nemôže dolapiť polícia. Je to zbojník, čo sa nedávno vlámal do
banky a teraz drží ako rukojemcu dieťa týchto rodičov. Vyhráža im, že ho
zabije, ak nezložia kilo tisícoviek! Myslím, že ste zajedno so mnou:
Treba im pomôcť!"

Razom sa všetci účastníci konferencie -- poväčšine lesníci -- zhŕkli
okolo Horalovcov a ich priateľov. Snažili sa ich povzbudiť, potešiť.
Súhlasili s horárom. Navrhli prerušiť konferenciu, zneškodniť obávaného
zbojníka a dievča vyslobodiť.

Horár z Čierťaže sa hneď pustil organizovať dosiaľ najväčší záťah na
škodnú pod Jastrabou skalou.

„Musíme zoširoka obkolesiť Jastrabiu skalu a obozretne postupovať. Treba
počítať s tým, že zbojník má zbraň. Budú nás chrániť stromy, ale aj tak
si náš postup bude vyžadovať čo najväčšiu opatrnosť."

Na záťahu sa chcela zúčastniť aj pani Horalová. No chlapi nedovolili.
Vzala si ju na starosť horárka. Snažila sa ju upokojiť, ako najlepšie
vedela.

„Uvidíte, chlapi vyslobodia Evičku. Verte mi. Poďte, pomôžete mi upraviť
stoly, aby sme jej záchranu čo najkrajšie oslávili."

Podarilo sa jej zaplašiť zúfalstvo ťažko skúšanej matky. Zamestnala ju
svojimi starosťami a v duchu sa modlila, aby sa chlapom všetko tak
podarilo, ako si predstavovala.

Odišli vyzbrojení k Jastrabej skale. Chceli chytiť zbojníka živého a
odovzdať ho strážcom zákona. Zôkol-vôkol v tichosti obkolesili Jastrabiu
skalu. Povel k zužovaniu kruhu dal horár dohovoreným znamením.
Postupovali pomaly, strom od stromu, takže znútra okruhu nebolo nikoho
vidieť -- a predsa bola hora plná chlapov!

Kruh natoľko zúžili, že mohli bez ďalekohľadov pozorovať cigánsky pelech
pod Jastrabou skalou. Na polianke sa belel voz s plachtou. Konča neho
čmudil oheň. Povyše sa popásal čierny kôň. Ináč nezbadali živej duše.

„To je kôň báčika Lajoša," upozornil Lojzko horára z Čierťaže.

Vzali ho so sebou. Poznal zbojníka. Aby náhodou neublížili nevinnému.
Postupoval medzi horárom a inžinierom Horalom, ktorí dávali na neho
pozor, aby sa príliš nevystavoval prípadnému nebezpečenstvu.

Lojzko, tak ako ostatní, bol zvedavý, ako sa skončí táto poľovačka na
báčika Lajoša. Mohol ho vyslobodiť jedine obenk. Kôň prezrádzal, že tu
musí byť i jeho pán. Iste vypátral, kde sa podel Bandi a koho zaniesol k
Evičkiným rodičom. Vedel, že sa môže vrátiť k vozu s plachtou iba vtedy,
keď chytia báčika Lajoša. Ináč ho zabije. Ktovie, či nepokántril aj
starých, lebo daje vždy zavčasu ráno sedávala pri pahrebe a bafkala z
fajočky. Ale čo je s Belkom, že sa neozýva, nehlási ako obyčajne, že do
hory prichádza niekto cudzí, kto nepáchne cigánčinou, lebo na Cigánov
nikdy nebrechal. A Belko ani čo by cítil, že Lojzko na neho myslí,
vybehol spod voza. Chvíľu pobehúval okolo ohňa, a keď zvetril cudzích,
začal zúrivo brechať.

Zápäť všetci videli, ako vyskočil spod plachty na voze neveľký chlap.
Rozhliadol sa dookola. Aj on vetril. Náhle schytil pušku a bežal ku
koňovi.

„To je on?" opýtal sa Lojzka horár z Čierťaže.

Keď Lojzko prisvedčil, podal hlas ďalej.

„To je on! To je on!" razom sa roznieslo po celom okruhu.

Veriť sa nechcelo, že také chlápä je obávaným zbojníkom. Ale sedel na
koni ani Turek. Ani čo by sa vedno s koňom bol narodil. V jednej ruke
držal pušku, druhou vyrovnával rovnováhu. Koňa poháňal iba nohami.
Chvíľu sa pod ním Havran pätil na dvoch nohách. Potom sa cvalom rozbehol
smerom k Dančovmu bralu. Lenže nedobehol ďaleko. Zastavili ho chlapi
hromovým hlasom:

„Stoj!"

A v zápätí zahvižďali výstrely v korunách stromov.

Obrátil Havrana k Doline vývratov. Aj tam narazil na hradbu ľudských
hlasov:

„Stoj!"

Znovu výstrely, umocnené ozvenou náprotivnej stráne.

Pokúsil sa preraziť dolu k dedine. Odtiaľ zaznelo:

„Koňa šanúúúj! Dušu varúúúj!"

Bol to Lepiešov hlas. Skupine chlapov inžiniera Horala pripadla úloha
uzavrieť úsek nad dedinou. A uzavreli ho dobre, ako nasvedčovali
výstrely.

Zbojníkovi ostávala iba jediná cesta: smerom k bralám Jastrabej skaly.
Ale tá bola najťažšia.

Čierny jazdec na čiernom koni behal po lúčine ani šialený. Hlaveň pušky
sa mu leskla v rukách a vlasy mu divo povievali. Na koni sedel ako
uliaty a stváral krkolomné kúsky.

Horárovi z Čierťaže sa uľútostilo dívať na toľké trápenie škodnej.
Zacielil a dobre miereným výstrelom skolil krásneho čierneho Havrana --
jedinú zbojníkovu nádej. Kôň sa vzopäl na zadné nohy, divo zaerdžal a
padol dolu hlavou.

„Vzdaj sa!" zavelil horár z Čierťaže.

Bol to strašný hlas. Najstrašnejší, aký len môže počuť zbojník.

Aj stráň prízvukovala v mohutnej ozvene:

„Vzdaj sa!"

Lajoš odpovedal zúfalou streľbou. Nabíjal a strieľal. Strieľal a
nabíjal. Keď sa streľbou vyzúril, rozbehol sa k Jastrabej skale. Bežal
voslep. Ani nestrieľal, ani sa inak nechránil pred prípadnou guľkou, len
sa rútil k bralám Jastrabej skaly. Keď ich dosiahol, zmizol v húštine.
Ozveny padajúceho kamenčia prezrádzali, že sa škriabe hore po brale.

Jeho osud bol spečatený. Horár z Čierťaže ho dohnal ta, odkiaľ už
nemohol ujsť.

O chvíľu všetci uzreli Lajoša na vrchole
Jastrabej skaly. Dlho sa rozhliadal dookola, akoby sa lúčil s horami, a
potom zavolal strašným hlasom:

„Živého ma nedostanete! Ale živé nedostanete ani dievča! Bude strážiť na
večné veky moje poklady!"

V zbojníkových rukách sa zablysla puška. Zadunel výstrel, a kým ho
ozvena vrátila z druhej strany, ležalo zbojníkovo telo nehybne prevesené
vysoko na Jastrabej skale.

# 25.  Belko záchrancom

Výstrely umĺkli. Pod Jastrabou skalou sa znovu rozhostilo ticho. MÍkvota
po boji. Radosť i smútok v takýchto chvíľach zvyknú kráčať vždy spolu
ako verní súrodenci. Víťazi sa tešili, že premohli obávaného zbojníka,
ale jeho posledné slová neznamenali pre inžiniera Horala nič dobrého.
Obkolesili voz s plachtou. Spod učmudenej periny vytiahli ustráchaného
dade Oláha i starú daje. Hodila sa hneď pred horára z Čierťaže, lebo
jeho jediného poznala spomedzi chlapov.

„Milosť, prosím, milosť! Keby ste neboli prišli, bol by aj nás
pokántril. Poslala som odkaz Evičkiným rodičom, ako som sľúbila. Prišli
ste neskoro. Starí, nevládni sme. Nemohli sme zabrániť Lajošovi."

A rozpovedala, čo sa stalo na úsvite.

Lajoš doletel pod Jastrabiu skalu ani šarkan. Rozhliadol sa a zvolal:

„Kde je Bandi? Kde je Lojzko?"

Pozrel na starých sliedivým zrakom.

„Už ma aj vy zrádzate? No však urobím aj s vami krátky poriadok! Ale
najprv s tou sopľou usmrkanou!"

Vyskočil na voz, zdrapil Evičku a vytiahol ju spod periny. Potom ju
odvliekol kdesi k Jastrabej skale ani šelma svoju korisť.

Viacej o Evičkinom osude nevedeli.

„Vstaňte!" povedal starej inžinier Horal. „Ja som Evičkin otec."

Bol jej vďačný za odkaz, ktorý poslala po chlapcovi, aby si prišiel
zachrániť dieťa. Precenil však možnosti techniky. Lajoš na koni prišiel
pod Jastrabiu skalu skôr ako oni na autách. Strašné! Všade prichádzal
neskoro. Po druhý raz pod Jastrabiu skalu. I k vajdovi Rafaelovi.

„Kde mal úkryt ten váš podarený Lajoš?" opýtal sa horár z Čierťaže.

Starý i stará vrteli hlavami.

„Nevieme... nevieme... Nikdy nám nepovedal."

Rozkázal chlapom, aby všetko prekutali okolo Jastrabej skaly. O chvíľu
sa ozývalo horou:

„Evka! Evička!"

Stráne vracali ozvenu.

„Len ona sa nehlási, len ona nie!" lamentoval inžinier Horal.

Lesom prenikal šuchot lístia, praskot suchých vetví. Lesníci a poľovníci
hľadali stopy po dievčati. Nakukli do každej diery, obzreli každý
podozrivý kameň. Nevynechali ani stromy. Sliedili po korunách, či tam
niekde nebodaj... No nič nenašli. Ani Evička sa neozývala.

Vracali sa bezradne k vozu s plachtou.

Stará zbadala Lojzka. Pristúpila k nemu.

„Daje ti ďakuje, že si splnil jej odkaz. Už sa bude môcť vrátiť k
svojim. Devla jej odpustil. Lajoš si sám siahol na život."

„Ale kde je Evička?!" vykríkol chlapec. Skuvíňal od žiaľu ako zbitý
psík.

Stará prižmúrila zrak, strašidelne vystrela pred seba ruky.

„Vidím psíča a vidím chodníček..."

Vidmo jej náhle prerušil Lojzko. Zvolal:

„Belko! Kde si, môj Belko?!"

Ustráchané psíča vybehlo spod haraburdia pri voze. Priplichtilo sa k
Lojzkovi. Pohladil ho po hustom belavom kožuchu, prihovoril sa mu:

„Evičku ti odvliekli. Ako si ju strážil? Ako? Aj ona ťa pomáhala
zachrániť, keď ťa šarha chytil... Vidíš, a ty tak..."

Psíča ani čo by rozumelo. Zaštekalo. Pobehlo kúsok od Lojzka a zase sa
vrátilo. Akoby ho vábilo. Lojzko vstal a opýtal sa:

„Myšky vieš vysnoriť, vedel by si aj Evičku?"

Psík skákal okolo neho. Odbehúval a vracal sa. Lojzko vzal z voza kus
Evičkinho odevu. Dal ho oňuchať Belkovi.

„To je Evička. Hľadaj ju!"

Belko sa začal zvŕtať okolo ohňa. Preplietol sa pomedzi lesníkov, ktorí
psíča pozorovali. Nepokojne skučal a vetril. Naraz zaštekal a uháňal za
stopou smerom k Jastrabej skale. Pobrali sa za ním. Bežal rovno do lesa
a potom do húštiny pod bralami Jastrabej skaly. Tam začal štekať. Keď
prišiel k nemu Lojzko, vyskakoval na neho a radostne skučal.

„No, čo máš, čo?"

Belko upozornil na zdrap látky na zemi. Zodvihol ju.

Dodriapaná Evičkina šatka!

Evičke boli na stope! Keď lepšie prezreli miesto, videli udlávenú trávu.
Niekto tu sedel. A keďže sa našiel zvyšok Evičkinej šatky, Lajoš
pravdepodobne sem odvliekol Evičku. Prečo si sadol neďaleko voza s
plachtou a prečo dodriapal Evičkinu šatku? Azda rozmýšľal, ako zahrdúsiť
Evičku? Nevedeli. A ten, čo vedel, ležal nehybne vysoko nad nimi.
Neotvorí ústa. Tajomstvo si vzal so sebou.

Lojzko dal Belkovi oňuchať zdrap šatky.

„Hľadaj! To je Evička. Kde sa schovala?"

A psíča znovu začalo kutiť okolo ležiska, pobehúvať sem i ta. Potom sa
schytilo popri suti k bralu. Pri brale stratilo stopu. Behalo okolo.

Nespokojne štekalo, hrabalo a strkalo čumáčik do sutín vše tam, zas
onam.

Lojzko bol bezradný. Báčik Lajoš sem odvliekol Evičku. Čo potom? Kde ju
dal? Azda zakopal do zeme?

Odhŕňal zem z povrchu. Nikde ani stopy po kopaní. Ani dunenie sa
neozývalo, ak by tu bol zatarasený vchod do jaskyne. Psíča len
nespokojne skákalo okolo brala a štekalo.

„Tu niekde musí byť," usudzoval Lojzko. A zrazu si spomenul, že keď
došli s báčikom Lajošom až po toto miesto, báčik Lajoš ho vzal na
chrbát. Práve tu sa skrčil a rozkázal, aby sa mu chytil okolo hrdla.
Potom ho vyniesol na bralo a... Eh, nechcel na to spomínať!

Pristavil horára z Čierťaže.

„Báčik Lajoš má tu niekde ukrytý poklad," povedal mu. „A keď ho Evička
má strážiť, musí byť v brale jaskyňa."

Horár z čierťaže nebol síce horolezec, ale zliezol už nejedno závratné
bralo zo zvedavosti, koľko mladých má v hniezde výr alebo sokol. Kým
ostatní prekutávali bralo od spodku, poľahky vyšiel hore na skalnú
stenu.

„Vezmite aj Belka, či tam nebude stopa!" zavolal Lojzko.

Podali mu Belka. Skučal a triasol sa od strachu, keď videl Lojzka hlboko
pod sebou.

„Neboj sa, Belko, neboj!" posmeľoval ho Lojzko. „Evička je tam.
Pohľadaj!"

Belko počúvol. Pátral ňufáčikom po skale. Len chvíľočku. Zaštekal ako
pri ohni a mihol sa skalnou podstenou. Pri veľkom balvane začal
dobiedzať.

Horár preliezol k balvanu. Opýtal sa psíka:

„Belko, či tu?"

Belko hrabal labkami, pchal pysk do skuliny pod balvanom a nespokojne
skučal, ani čo by tam bola myš.

Horár pohýbal balvanom. I odvalil ho. Roztvorila sa pred ním diera,
ktorá stupňovite viedla do brala. Belko vbehol do nej. Stratil sa kdesi
naspodku v tmavom kúte. Tam začal radostne štekať. Horár škrtol zápalku.
Čosi ako šaty sa tam strakatilo! Lenže on, silný a vysoký, sa do diery
nevpratal.

„Sem sa, chlapi, sem!" zavolal.

Prvý sa vyštveral za ním Uhrín. Vošiel do diery. Len čo sa dostal na
dno, zakričal:

„Sláva! Tu je!"

A z brala sa hneď radostne roznieslo:

„Evička je tu! Evičku našli!"

K Jastrabej skale sa rozbehli všetci chlapi. Nevedeli, či našli Evičku
živú, alebo mŕtvu. A tí z brala neodpovedali. Neodpovedali, lebo
nemohli. Onemeli od prekvapenia, keď uzreli zbojníkovu klenotnicu. Na
bokoch skalnej jaskyne po výklenkoch žiarili porozkladané drahokamy a
zlato. V tom márnivom žiarení naspodku jaskyne ležala nehybná Evička.
Ruky spútané, ústa previazané zdrapmi šatky. Vysvitlo hneď, prečo Lajoš
zastal s Evičkou pod Jastrabou skalou. Spútal jej tam ruky a nohy a ústa
previazal, aby nemohla ujsť a kričať.

Evička neprejavovala známky života. Vytiahli ju z jaskyne a horár z
Čierťaže ju zniesol z brala. Vložil ju do lekárových rúk. A kým ju lekár
preberal k životu, dovliekol sa na miesto aj inžinier Horal. Keď sa
rozletelo z Jastrabej skaly, že Evičku našli, šok mu sklátil nohy ako
vtedy pri starom dube. Nevedel sa pohnúť. Vstal iba vtedy, keď mu
pomohli chlapi. S vytreštenými očami hľadel na úmornú prácu lekára, ako
kriesi k životu jeho jediné dieťa.

„Je strašne zoslabnutá," povedal mu lekár medzitým, čo dievčaťu trel
sluchy a preberal ho. Dúfal, že v Evičke zažne iskierku života, lebo na
jej tvári smrť ešte nenapísala svoj ortieľ.

Lesníci sú tvrdí chlapi, ale ani jedno oko neostalo suché, keď sa v
Evičke prejavil život.

Teraz prichodilo horárovi z čierťaže postarať sa o
zbojníkovo telo a jeho klenotnicu, aby sa nedostala do nepovolaných rúk.
Okrem ohromného bohatstva mal v nej aj kožušiny. Trávieval tu voľné
chvíle a hovel si vo svojom zámku.

„Po celý život zbíjal a klamal," uzatváral celý prípad horár z Čierťaže,
„a jeho posledné slová sa nesplnili. Evičku sme našli živú. Nebude na
večné veky strážiť jeho nazbíjané poklady."

*Nebolo to ani tak dávno **--** veriť sa nechce, pred tridsiatimi rokmi.
Noviny priniesli článok, ktorý narobil veľký rozruch: Tajomstvo okolo
zmiznutia Evičky Horalovej odhalené! Kameloti po mestách vykrikovali
jeho senzačné podtitulky:*

*Neuveriteľné romantické a dobrodružné zážitky v prostredí kočovných
Cigánov! Pôvabná Cigánka Julka inšpirátorkou zbojníkových činov! Milióny
zachránilo krásne dievča -- po cigánsky šukar čajori! Koniec vyčíňaniu
zbojníckeho kráľa! Hrdina dňa: horár z Čierťaže!*

*Príhodu Evičky Horalovej rozprával horár z Čierťaže, ktorý zneškodnil
obávaného zbojníka a našiel i jeho klenotnicu na Jastrabej skale.*

*„Napíšte o starej Cigánke," povedal, „ktorá veľmi ľúbila svoj kmeň a
pokladala sa za trestajúcu ruku spravodlivého Devlu za všetky príkoria
na príslušníkoch svojho rodu a vedela využívať aj ľudskú hlúposť, lebo
bola múdra a skúsená.*

*Opíšte naše ozrutánske hory a nebotyčné stromy, ale nezabudnite
poznačiť, že ani stromy, ani zbojníci nerastú do neba a zbojstvo sa
nikdy nevypláca!*

*Nezabudnite opísať ľudí, ktorí žijú medzi nami, ale sú nám cudzí,
opovrhujeme nimi a vytláčame ich na smetiská, aby z toho žili, čo my
odhodíme. A to je nespravodlivé. Zapíšte to, lebo tak, ako sa strácajú
storočné stromy, vytratí sa raz z ľudskej pamäti aj to, že tu medzi nami
žili ľudia, ktorých príbytkom bol voz s plachtou alebo šiator, mali radi
voľný, slobodný život a vedeli preň znášať aj najväčšiu biedu a
príkorie."*

*Tak sa zrodila táto knižka. Hovorí o neuveriteľnom dobrodružstve Evičky
Horalovej, ktorú Cigáni nazvali „šukar čajori" **--** krásne dievča.*

*Autor*.
