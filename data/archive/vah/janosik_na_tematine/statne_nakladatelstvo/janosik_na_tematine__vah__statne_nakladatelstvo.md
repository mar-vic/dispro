# Ľudia zpod Tematína

Na dolnom Považí, kde sa Váh vlečie už pomaly a lenivo --- tak ako
susedovie Števo, keď sa nenaučil úlohu a musí ísť do školy --- stojí
hrad Tematín. Dnes sú z neho už len hrdé múry, ošľahané dažďom a
nespočetnými búrkami, ale kedysi v jeho prepychove zariadených sálach
bývali mocní páni, čo boli takí bohatí, že ani nevedeli, koľko
cvendžiacich kremnických dukátov je hodný ich majetok. Panstvo, patriace
tematínskemu hradu, siahalo široko-ďaleko. Patrily k nemu takmer všetky
okolité polia, lesy a mnoho dedín.

Na hrade sa vystriedalo veľa pánov a majiteľov, no Majthényiovci sa tam
najdlhšie udržali.

Poddaní, čo bývali v malej dedinke, učupenej pod hradom ako kuriatko pod
krídlami kvočky, aj v okolitých dedinkách, zle spomínali na panstvo z
hradu. Ale najbolestnejšie spomienky mali na Majthényiovcov. Nie ani tak
preto, že najdlhšie sídlili na hrade a vládli nad okolím, ale preto,
lebo zo všetkých hradných pánov boli najtvrdší, najprísnejší a
najnespravodlivejší.

Keď roku 1673 gróf Mikuláš Majthényi zakúpil hrad i panstvo pod ním,
tematínski poddaní očakávali príchod svojho nového pána s utajenou
nádejou: Azda bude mať mäkkšie a ľudskejšie srdce, ako mali jeho
predchodcovia.

Ale horkýže!

Nový pán bol ešte chamtivejší, ešte neľudskejší a nespravodlivejší, ako
jeho predchodcovia. Preháňal a sdieral svojich poddaných tak
nemilosrdne, ani čo by to neboli ľudia z tela a z duše ako on, ale
obyčajný dobytok z hradných maštali. Gróf Majthényi si priviedol do
hradu celý zástup maďarských drábov, ktorí aj keď sa nevedeli shovárať
so slovenskými poddanými --- ani sa o to neusilovali --- používali
namiesto rečí a slov svoje ostré, šľahajúce biče, ktoré nemilosrdne
dopadaly na shrbené chrbty tematínskych poddaných a hovorily s nimi
jasnou, každému srozumiteľnou rečou.

Smútok zaľahol na tematínskych poddaných a nasťahoval sa aj do ich
biednych drevených chalúp. Až dovtedy pracovali na panskom štyri dni do
týždňa,

ale nový hradný pán už niekoľko dní po svojom príchode dal vybubnovať po
všetkých dedinkách, že odteraz sa bude robotovať päť dní do týždňa na
panskom, kým zvyšné dva dni --- rátajúc do toho aj nedeľu --- môžu si
poddaní pracovať na svojom.

Poddaný ľud mĺkvo prijal toto nepriateľské rozhodnutie, a nenašiel sa
medzi ním nikto, čo by sa bol opovážil ozvať proti nemu.

Takto dreli a hrdlačili až do roku 1699, keď grófa Mikuláša Majthényiho
porazilo a po dvojtýždňovom strašnom utrpení v jeden septembrový večer
skonal.

--- Pán Boh ho potrestal, --- hovorili si poddaní šepmo, aby ich nikto z
hradu nepočul. --- Potrestal ho, lebo sa už nemohol ďalej dívať na naše
utrpenie\...

Možno, že to bolo naozaj tak. Lež skoro po smrti grófa Majthényiho sa
zdalo, že dobrotivý a spravodlivý Pán Boh odvrátil svoj zrak od
tematínskeho panstva a zadíval sa v tú stranu nespravodlivého sveta, kde
grófka Mária Majthényička, ktorá po mužovej smrti prevzala vedenie
panstva, a nebola k poddaným o nič lepšia, ako bol jej muž. Márne si
mysleli a dúfali, že nová hradná pani --- ako žena --- bude mať mäkšie
srdce a aspoň trocha súcitu s nimi. Nebolo to tak.

Grófka Majthényička mala vari vo svojej hrudi namiesto srdca kus
bezcitného kameňa --- tak zaobchodila so svojimi poddanými. Hnala ich do
práce rovnako nemilosrdne ako jej muž. Prinútila ich robiť tak isto päť
dní do týždňa, ba, keď prišly súrne jarné práce, žatva a v jeseni
vykopávame zemiakov, poddaní museli pracovať na panskom cez celý týždeň

a len nedeľu mali pre seba. A nech už boli akokoľvek nábožní a báli sa
Všemohúceho, jednako Mu nemohli nedeľu zasvätiť, pracovali na svojom,
veď by im bola zhnila v zemi aj tá trocha zemiakov, čo sa im urodila na
roličkách, malých ako dlaň.

Beda bola každému, trikrát beda, kto neprišiel do práce a neodrobil si
určený počet dní v týždni! Grófka Majthényička a jej drábi nepoznali
nijaké výhovorky, neuznali nijakú chorobu: kto vystal z roboty, dostal
na dereši také ponaučenie, že druhý raz sa dostavil do práce, aj keby sa
ta mal doškrabať po štyroch.

Míňal sa rok po roku a osud tematínskych poddaných sa nijako
nezlepšoval. Lež bolesť a smútok ich tak ubily, že sa s ním celkom
uspokojili, a nedúfali v lepšie časy ani v budúcnosti. Nevedeli si ani
predstaviť, že by ich život mohol byť raz ľahší a ľudsky znesiteľnejší.
Nebolo komu sa vyponosovať, nebolo u koho orodovať o pomoc. Svoj žiaľ
vylievali v smutných a bôľnych piesňach, no i tie spievali len
potajomky, aby ich, nedajbože, nepočul nejaký špehúň z hradu.

Jedna z týchto piesní sa dlho zachovala a začína takto:

*Ej, vy grófka Majthényička,*

*hradu pani hrdá,*

*ku poddaným svojim biednym*

*nebuďte tak tvrdá!*

*Ľudia sú to, pani grófka,*

*ľudia ako vy ste,*

*raz rovnako v čiernej zemi*

*spočiniete --- iste!*

A tak nadišiel rok 1710, veľký a pamätný rok tematínskych poddaných.

# Príhoda pri Váhu

Tohto dňa rúbali starý les pri Váhu. Jeseň už pokročila, slnko hrialo
len slabo, nuž mali sa rezko do práce, aby sa zohriali. Rúbala tam
bezmála polovica chlapov z dedinky pod hradom.

Mohla byť hádam hodina-dve do obeda, a drábov tam ešte nebolo, aby sa
presvedčili, či chlapi naozaj pracujú. Nuž rúbali bez oddychu, aby ich
nebodaj neprichytili pri odpočinku a nedali im pocítiť pálčivú bolesť
dlhého drábskeho biča.

Zrazu sa ozval z kraja lesa bolestný výkrik.

Chlapi pozahadzovali sekery a bežali pozrieť, čo sa stalo.

Nuž, nešťastie, aké sa stáva pri rúbačkách: Ondro Zimoň --- vdovec, čo
býval so svojím dvanásťročným synom Jankom konča dediny v malej chalupe
--- rúbal mohutný dub s Mišom Jamrichom. Mišo Jamrich, chlap ako hora a
silák preukrutný, zahnal sa pri práci svojou sekerou tak nešťastne
(alebo sa mu Ondro Zimoň zaplietol voľajako do cesty), že zaťal sekerou
do Zimoňovej nohy. Poriadne do nej zaťal poniže

členka a spôsobil mu hlbokú ranu. Zdalo sa, že mu zlomil aj kosť.

Ondro Zimoň skríkol, sadol si do trávy a jojkajúc od bolesti, držal si
nohu. Krv sa mu valila z rany a presakovala cez otrhané, špinavé onuce.

Čo robiť?

Zpočiatku boli všetci zarazení nad nešťastím svojho druha a spamätali sa
až po chvíli. Jeden z nich sa rozbehol k neďalekému Váhu po vodu, zatiaľ
čo ostatní ošetrovali nešťastného Zimoňa. Opatrne mu odvinovali onuce a
až vtedy videli, aká nepekná je jeho rana.

Chudák Ondro Zimoň!

Už je to raz tak: nešťastie jakživ nechodí po chudobných ľuďoch samotné.
Koncom leta mu umrela žena a teraz\... Nebodaj, bude až do smrti krívať
na pravú nohu.

Keď Fero Máčikovie priniesol v širáku vodu, obmyli Zimoňovu ranu,
priložili na ňu liečivé zelinky, čo ich nasbierali v lese, a obviazali
ju.

Tam stáli do jedného nad raneným, ľútostivo sa naňho dívali a z tej duše
by mu boli pomohli, keby vedeli --- ako?

--- Vari by si mal ísť domov, --- radil mu jeho sused Hranko. --- Zájdi
k starej Flóriške, tá sa vyzná vo felčiarstve, poradí ti, čo máš robiť.

--- Ešteže čo! --- bránil sa Zimoň. --- Aby ma tak zazrel niekto z hradu
a išiel na mňa žalovať, že vyhýbam robote? Trocha si odpočiniem a do
večera už len nejako vydržím aj na jednej nohe\... Potom uvidíme, čo a
ako \...

Len čo to povedal, keď sa zrazu zpoza chrbta shromaždených chlapov ozval
zachrípnutý hlas:

--- Takto vy rúbete?! \... Takto kradnete nemilobohu deň?!

Všetci stŕpli. Nemuseli sa ani obzrieť, vedeli, kto je to: Ormay,
veliteľ drábov. Najhorší a najhnusnejší zo všetkých!

--- Čo sa tu okúňate a strkáte hlavy dokopy?! --- kričal na nich, keď sa
nehýbali; pochádzal z Nitrianskej a vedel dobre po slovensky. --- Už sa
mi aj practe, lebo\...

Niektorí mu chceli vysvetliť, prečo na chvíľu prerušili prácu, ale Ormay
nebol na ich reči zvedavý. Odpásal si bič, čo mal za opaskom pri veľkej
pištole a niekoľko ráz ním zlopovestne zašibal.

Chlapi odstúpili bez slova a vracali sa do práce.

Ostal iba Ondro Zimoň. Keď Ormay zazrel, že Zimoň sedí aj naďalej na
zemi, okríkol ho:

--- A ty čo? Nepočul si, čo som povedal?!

Ondro Zimoň neodpovedal. Zaťal zuby, sosbieral všetky svoje sily že
vstane. Len čo stúpil na ranenú nohu, bolestne zjojčal a spadol na zem.

--- Nemôžem, pán Ormay, naozaj nemôžem\... mám preseknutú nohu \...

Na nešťastie Ormay mal v ten deň veľmi zlú náladu. Nevidel (alebo
nechcel vidieť) Zimoňovu ranu, priskočil k nemu, kopol ho do boka a
nepekne mu zahrešil.

--- Čuš a netáraj! \... Ja viem dobre, čo ťa bolí: si lenivý, a nechce
sa ti robiť! \... Daj sa mi Bože! Poškriabe sa na nohe a už si namýšľa,
že celý deň

nebude nič robiť. To by ti bolo, čo?\... Tak čo bude, ideš, či nie? ---
povedal potom vyzývavo a v očiach sa mu zlovestne zablýskalo.

Ondro Zimoň sa znovu pokúsil vstať, lež bolesť ho opäť zvalila na zem.
Keď potom odpovedal Ormaymu, z jeho hlasu nevyznieval len bôľ, ale aj
vzdor:

--- Nemôžem vstať, pán Ormay, nevidíte, že nemôžem?! \... Ne-mô-žem!

V Ormaym skypela krv. Vzal bič a začal šľahať bezbranného Ondra Zimoňa
hlava-nehlava.

Nešťastník jojkal, kvílil, bedákal, sľuboval i orodoval, ale všetko
márne. Rozpajedený pandúr vybíjal na ňom svoju zlosť. Priam zúril.

A vtedy sa stalo čosi celkom nečakaného.

Chlapi, vidiac svojho zraneného a bezmocného druha svíjať sa v
bolestiach pod bičom nemilosrdného veliteľa drábov, zabudli, že sú
poddaní a že Ormay je pravou rukou grófky Majthényičky. Zabudli, čo sa
im za to môže stať\... Priskočili k zúriacemu Ormaymu, vytrhli mu
bičisko z rúk a bili ho ním, kde len zasiahli.

Ormay bol natoľko ohromený neočakávaným útokom, že sa v prvej chvíli
vôbec nebránil. Až potom, keď na jeho hlavu, tvár i chrbát dopadaly
tvrdé údery zaťatých pästí a šľahajúceho biča, pokúšal sa brániť, hoci
vedel, že proti toľkej presile je všetko márne. A keď mu potom ešte aj
pištoľu ktosi vytiahol zpoza opaska, cítil, že je stratený.

Napokon sa mu však predsa len podarilo vymaniť z klbka zúrivcov, vzal
nohy na plecia, a utekal čo mu dych stačil, k hradu. V bezmocnom hneve
zatínal zuby, sľubujúc rebelantom strašnú pomstu.

Chlapi, celí udychčaní od buchnátovania, stáli nad Ondrom Zimoňom a až
vtedy si uvedomili, akého strašného činu sa dopustili, keď Ormay zmizol.

Bože, Bože, čo z toho len bude?

Obávali sa, že grófka Majthényička, len čo sa o tomto dozvie, vyšle na
nich všetkých svojich drábov --- za krátku polhodinku tu už aj môžu byť,
--- a potom bude zle-nedobre \... Ale akosi pokojne vyčkávali svoj osud.
Zachránili raneného druha pred zúrivosťou neľudského drába, ktorý bol
vstave ubičovať ho na smrť. Toto vedomie ich tešilo a upokojovalo. Nech
sa teraz už stane, čo sa má stať!

Rúbali potom až do samého večera, a drábi neprichodili.

A nestalo sa nič ani večer, keď unavení a znepokojení sa vracali do
svojich biednych domkov.

Ondra Zimoňa museli odniesť na rukách, lebo nemohol stúpiť na nohu. V
noci sa mu rana zapálila a na druhý deň mal nohu takú zapuchnutú, že sa
nedalo ani len pomyslieť, aby vstal.

A tak prešly tri dni a tri noci, a nič sa nestalo.

# 3. Dereš

V sobotu večer dala grófka Majthényička v dedinke pod Tematínom
vybubnovať, že v nedeľu na obed, len čo v hradnom kostolíku odzvonia,
majú sa dostaviť všetci poddaní na dolné nádvorie hradu. Všetci: chlapi,
ženy, deti.

Tematínčania stŕpli. Vedeli, že to nebude nič dobrého. Rubači, čo sa
zúčastnili na vzrušujúcej príhode pri Váhu, tušili, o čo pôjde. Len
jedno si nijako nevedeli vysvetliť: po čo majú prísť všetci --- aj ženy,
aj deti?

Tej noci spali ľudia v zakríknutých chalúpkach málo a nespokojne.

Nadišla nedeľa.

Bol pekný slnečný deň. Tematínski poddaní, ktorí si už dokončili na
svojich roličkách všetky jesenné práce, mohli si odpočinúť a zájsť do
kostola. Dávno sa nemodlili tak vrúcne a úpenlivo, prosiac Všemohúceho o
pomoc a posilu do nastávajúceho boja.

A keď sa na poludnie rozkolísal zvon na hradnej kaplnke, poberali sa do
hradu \...

Dolné nádvorie Tematínskeho hradu, na ktorom bývali drábi a služobníctvo
--- okrem toho boly tam aj komory a maštale --- bolo priestranné, takže
sa ta vmestilo so dvesto tematínskych poddaných. Na nádvorí, inokedy
hučnom a rušnom, bolo ticho a prázdno. Nebolo vidieť nikoho. Iba pri
bráne --- ako zvyčajne --- stál na stráži vyšnurovaný a vyzbrojený dráb.

Čoskoro boli všetci poddaní na nádvorí. Shŕkli sa do hustých radov a
prešľapujúc netrpezlivo s nohy na nohu, vyčkávali, čo bude.

Zrazu sa hlavná brána zavrela, zo strážnice vyšli ozbrojení drábi a
zastali si pred ňu. Iní obstali znepokojených Tematínčanov. Drábi
nepovedali ani slova, no ich hrozivé tváre prezrádzaly všetko.

Čo to len bude?

A kde je veliteľ drábov Ormay?

Preľakaní Tematínčania nemali času o tom uvažovať, lebo sa otvorila
vnútorná brána, spájajúca horné nádvorie s dolným. Prichádzala ňou
hradná pani, grófka Mária Majthényička. Sprevádzal ju Ormay a jej dve
chyžné. Niesla sa hrdo a pyšno, no z jej očí, ako sa pozrela na
shromaždených Tematínčanov, šľahaly blesky hnevu.

Shromaždení poddaní ju úctivo pozdravili a na znak úcty sklonili svoje
hlavy. Na pozdrav neodpovedala, iba čo sa na nich opovržlivo pozrela.
Sadla si na mäkký stolec, ktorý jej priniesli sluhovia a čosi zašepkala
Ormaymu.

--- Ste tu všetci? --- spýtal sa potom Ormay a pichľavým pohľadom
preletel rady prítomných.

Bolo vidieť, že niekoho hľadá, ale nenachádza. Spytoval sa ďalej:

--- A Ondro Zimoň je kde?

Tematínčania prešľapovali s nohy na nohu. Aj by boli odpovedali, ale
strach im prikoval jazyk a tak sa nik nemal k odpovedi.

Až napokon Janko, syn Ondra Zimoňa, nesmelo odpovedal:

--- Otec mi leží, prosím ponížene \... Nemôže stupiť na nohu, celá mu je
zapuchnutá \...

Ormay naňho zagánil a potom zreval:

--- Pakuj sa mi poň a povedz mu, aby sa zaraz dostavil, lebo keď ja
pôjdem preňho, za to sa mi nepoďakuje!

Preľakaný Janko sa hneď pobral.

Na priestrannom nádvorí vládlo nepríjemné ticho. Všetci tušili, priam
cítili, že nad ich hlavami sa vznáša akási búrka.

O dobrú štvrťhodinku sa vracal Janko s otcom. Ó, ako sa len vracali!
Zbedačený Ondro Zimoň nevládol stúpiť na nohu, len ju ťahal za sebou po
zemi a zatínal zuby od bolesti, ako sa opieral o svojho syna.

Keď sa dovliekol na nádvorie a zastal si medzi ostatných, Ormay sa
naklonil k svojej panej a čosi sa jej šeptmo spýtal. Grófka Majthényička
prikývla a Ormay sa ozval:

--- Ondro Zimoň, Martin Hranko, Mišo Jamrich, Karol Ferencei a vôbec
všetci, čo ste v stredu rúbali

pri Váhu, postavte sa sem! --- a ukazoval rukou na voľné priestranstvo
pod baštou.

Menovaní poslúchli.

Vtedy grófka Majthényička vstala a takto prehovorila:

--- Dozvedela som sa, že ste sa tento týždeň zachovali ako rebelanti\...
Keď môj verný a oddaný služobník vás prichytil pri záhaľke a priateľsky
vás napomínal, aby ste pracovali a nekradli nadarmo deň, vrhli ste sa
naňho ako besní psi, so sekerami v ruke, a isto by ste ho boli aj
zahlušili, keby sa mu nebolo podarilo vyslobodiť z vašich zbojníckych
rúk \...

Chlapi z Tematína neverili svojim ušiam. Teda takto rozpovedal Ormay onú
udalosť svojej panej?! Nepovedal pravdu, ako sa veci sbehly, ale
prekrútil ju tak, aby sa ukázal pred svojou paňou v najlepšom svetle ako
jej najvernejší služobník, ktorý jej slúži i s nasadením svojho života.

Grófka Majthényička však pokračovala:

--- Takto sa mi odplácate, žobrač akási? Toto je vaša vďaka za to, že
som k vám taká zhovievavá a že zavše prižmúrim oko nad vašimi menšími
hriechmi?! Toto si zasluhujem za svoju dobrotu?

Vstala so svojho stolca ako sudca, keď vynáša rozsudok, a povedala:

--- Však vás ja naučím, sberba akási! Ja vás naučím poslúchať! Nielen
mňa, ale aj mojich verných služobníkov!

Obrátila sa k Ormaymu:

--- Pán veliteľ, vykonajte môj rozkaz!

Ormay kývol ozbrojeným drábom, čo stáli pred

bránou. Tí nelenili, vykročili a ,obstali oddelených chlapov. Iní dvaja
kamsi zmizli, aby sa o chvíľu vracali s ťažkou derešovou lavicou.

Dereš!

Prítomní zbledli a uľakaní zhíkli. Zasa bude derešovanie! Zasa bude
švihať vzduchom štipľavá lieskovica i bičisko a budú nemilosrdne dopadať
na ich ubolené chrbty \...

Drábi postavili derešovú lavicu na priestranstvo medzi grófkou
Majthényičkou a ostatnými.

Grófka Majthényička však povedala:

--- Každý dostane pätnásť palíc \... Hlavný vinník, Ondro Zimoň, dostane
dvadsať. Pätnásť a päť.

Pätnásť a päť znamenalo: pätnásť palíc na chrbát a päť na holé päty.

Keď to Ondro Zimoň počul, zbledol a striasol sa \... Päť palíc na pätu,
ktorá je celkom zapuchnutá! To bude strašné, to nevydrží!

Hodil sa pred grófkou na kolená a orodoval:

--- Milosť, najjasnejšia pani, o milosť vás prosím ! \... Hľa, aká mi je
noha zapuchnutá \... nezniesol by som päť palíc na ňu, milosť! \...
Nebolo to tak pri Váhu, ako vám to predniesol pán veliteľ Ormay\...

--- Čuš! --- zahriakol ho Ormay najedovane.

A keď Ondro Zimoň orodoval aj ďalej, zakríkla ho aj grófka Majthényička
a povedala:

--- Hej, drábi, berte ho!

Márne prosil Ondro Zimoň, márne orodoval, suroví drábi ho schytili a
vliekli na dereš ako prvého. Násilne ho naň natiahli a tuho priviazali,
že sa ani hýbať nevládal.

Prítomní poddaní stáli ako na ihlách. Grófka Majthényička nemá ani
trocha citu v sebe? Nevidí, aká je zapuchnutá noha nešťastného Ondra
Zimoňa? Bude mať to srdce a naozaj nechá tohto ťažko raneného
upalicovať?

Zdalo sa, že grófka Majthényička má naozaj namiesto srdca kus tvrdého a
chladného kameňa. Neobmäkčily ju prosebné slová Ondra Zimoňa, ani jeho
slzy. Bezcitne sa dívala, ako sa svíja na dereši.

--- Začnite! --- rozkazovala drábom.

Ale dráb, malý počerný chlap, ktorý býval inokedy rovnako nemilosrdný a
neľútostivý k poddaným ako k ostatným, teraz nemal srdce palicovať ťažko
poraneného Zimoňa. Dva razy zodvihol hrubú palicu a dva razy mu ruka
zastala v polceste. Keď to Ormay videl, zaklial, priskočil k nemu,
vytrhol mu palicu , z rúk a celý červený od hnevu začal biť bezmocného
Ondra Zimoňa hlava-nehlava.

Hneď po prvom údere sa ozval srdcervúci výkrik, ktorý prenikal až do
kostí prítomných. Aj grófka Majthényička zprvu zbledla a zarazila sa, no
Ormay nie. Výkrik Ondra Zimoňa ho rozčertil ešte väčšmi i bil ho ako
zbesnený.

A vtedy sa to stalo \...

Janko Zimoň, ktorý sa musel prizerať, ako neľudsky týrajú jeho nevinného
otca, nezdržal sa, vyskočil a hnal sa k derešovej lavici. Skočil na
rozzúreného Ormayho a chcel mu vykrútiť palicu z rúk.

--- Vrah \... vrah! --- kričal celý bez seba. --- Chcete mi otca
zabiť!\... Vy vrah!

Ormay sa najprv zháčil, potom sa prudkým trhnutím zbavil slabého Janka a rozpajedený, aký bol, uderil ho palicou
po hlave. Bol to strašný úder. Zasiahnutý Janko po ňom len bôľne zjojkol
a padol v bezvedomí na zem.

# 4. Sirota

Keď sa znova prebral, cítil, že leží kdesi v posteli. Okolo neho bola
tma. Chcel sa zodvihnúť a sadnúť si, aby sa pozrel kde je, lež v hlave
ho tak zabolelo, že bolestne skríkol a ľahol si zpät. Na jeho tupý

výkrik ozval sa od dvier šuchot krokov a v zapätí sa ktosi nad neho
skláňal.

--- Janíčko, už si hore, Janíčko? --- počul známy hlas tety Hrankovie.

--- Áno, teta, --- odpovedal a aj sám sa divil, aký čudný má hlas. ---
Len hlava ma strašne bolí\...

--- Len lež pokojne, synku, zaraz ti prinesiem trocha teplého ---
povedala teta. --- Iste si už poriadne hladný, veď tri dni si nič nemal
v ústach\...

--- Tri dni? --- divil sa Janko. --- Ako to?

V tej chvíli si spomenul, čo sa mu stalo. Spomenul si na strašný obraz,
ktorý zažil na dolnom nádvorí Tematínskeho hradu \... Áno, už sa pamätá:
grófka Majthényička dala svolať všetkých obyvateľov dediny \... Potom
mali derešovať niekoľko chlapov a prvého jeho otca \... priviazali ho na
derešovú lavicu, hoci mal poranenú nohu a \... hej, on potom priskočil k
veliteľovi drábov Ormaymu a chcel mu vytrhnúť z rúk palicu, ktorou bil
otca a\... a\... hej, Ormay ho uderil a --- na viac sa už nepamätá \...

Ale čo je s otcom? Keď ho naposledy videl, ležal a svíjal sa v
bolestiach na derešovej lavici\...

--- Teta, a otec mi je kde? --- spýtal sa náhle.

V izbe bolo tma a tak nemohol vidieť, ako sa teta Hranková pri tejto
jeho otázke strhla. Odpovedala mu až po chvíli a dohovárala:

--- Janíčko, si ešte slabý, lež pekne ticho \... hneď ti prinesiem
trocha polievky.

A odišla.

Janka ešte stále bolela hlava, hučalo mu v nej, no rozmýšľať už mohol. A
veru aj rozmýšľal. Prečo mu

teta Hranková nepovedala, kde je jeho otec? Čo sa s ním stalo? Kde je?

Srdce Janka Zimoňa sa naplnilo strachom o otca. Čo sa s ním mohlo stať?
Nezavrela ho neľútostivá grófka Majthényička do tmavého žalára na samom
spodku hradu? Oj, iste to urobila! A chudák otec sedí teraz s boľavou
nohou kdesi v tme, medzi potkanmi \... Jankovi sa tlačily slzy do očí.

Vtom sa už vracala teta Hranková s polievkou. Prisadla si k posteli,
opatrne nadvihla Janka, podoprela mu chrbát hlavnicou a kŕmila ho dobrou
teplou polievkou.

Janko sa jej neprestajne vypytoval na to i ono, lež ona mu neodpovedala.
Ustavične mu vravela, aby sa najprv najedol.

Keď dokončil, povedal jej:

--- Teta, ale teraz mi už musíš povedať, kde je otec? Zavrela ho grófka
Majthényička do tmavého žalára?

--- Nie.

--- Tak kde je? Bolí ho ešte noha?

--- Nie, ani noha ho už nebolí, --- odpovedala s povzdychom teta.

--- Tak teda kde je?

Teta Hranková dlho hladkala Janka Zimoňa po jeho bledej, chudej
tváričke, kým mu odpovedala. Zdalo sa, že zápasí sama so sebou, či
povedať pravdu, alebo nie. Napokon sa rozhodla a povedala:

--- Janko, tvoj otec je mŕtvy\...

Janko bol natoľko ohromený, že nevládal povedať ani slovo. A teta
dodala:

--- Včera večer sme ho pochovali\...

--- Nie! --- skríkol vtedy Janko Zimoň srdcervúcim hlasom. --- Nie, to
nie je pravda, otec mi neumrel, nie, nie!

Rozplakal sa bôľnym a usedavým plačom. V tej chvíli si želal iba jedno:
aby umrel aj on, tak ako jeho nešťastný otec.

**\***

Ťažký je osud sirôt, smutný bol aj osud Janka Zimoňa. Takmer tri týždne
si poležal s ťažkou ranou na hlave, kým sa mu ako-tak zahojila. Aj potom
mu ostala na čele široká červenkastá jazva. Strýko Hranko si ho vzal k
sebe, že ho vychová kým odrastie a bude sa môcť vyživiť aj sám. Bol k
nemu otcovský, milý a starostlivý, aj teta Hanka, ale ktože vie

nahradiť rodnú mať a otca? Keď Jankovi umrela matka, to bol preňho
strašný úder, no ostal mu aspoň otec. Teraz sú mŕtvi obidvaja, a on je
tu sám, dvanásťročný, slabý, chudobný ako kostolná myš. Žije iba z
milosrdenstva iného.

Janko sa neskôr dozvedel, ako to bolo s jeho otcom. Po jeho
prekvapujúcom útoku na Ormayho nastalo na dolnom nádvorí hradu také
vzrušenie, že grófka Majthényička uznala za lepšie upustiť od ďalšieho
derešovania. Ondra Zimoňa odviazali s dereša, no nevládal sa udržať na
nohách. Tých niekoľko palíc mu celkom dokaličilo zranenú nohu, ktorá
veľmi krvácala.

Prv, než grófka Majthényička prepustila tematínskych poddaných, povedala
im, že teraz všetkým odpúšťa --- ale už naozaj naposledy --- v
budúcnosti potresce vraj za každé aj to najmenšie previnenie a
neposlušnosť. Vyhrážala sa, že previnilcov dá do železných pút a uvrhne
ich do tmavého žalára pod zemou, kde budú o chlebe a vode tak dlho, kým
im raz a navždy neodíde chuť od rebelovania a neposlušnosti\...

Dvadsať tematínskych chlapov sa zachránilo pred derešom, ale za akú
cenu! Malý Janko Zimoň ležal tri dni v bezvedomí s rozbitou hlavou, kým
jeho bezvládneho otca museli odniesť domov. Ondra Zimoňa strašne bolela
noha, navečer celkom sčernala a nešťastný Ondro Zimoň na druhé ráno bol
mŕtvy. Ranená noha mu tak zapuchla, že sa na niečo podobného nepamätali
ani najstarší ľudia dediny. S malým Jankom tiež bolo všelijako.

Už-už si mysleli, že sa poberie za svojím otcom, lež po troch dňoch sa
jeho stav zlepšil a Janko sa pomaly uzdravoval\...

Po týchto vzrušujúcich udalostiach sa život tematínskych poddaných
dostal opäť do starých koľají. Robotovali a dreli ako predtým, iba čo
boli dvojnásobne zakríknutí a poslušní, lebo neustále mali na mysli
strašný osud Ondra Zimoňa a jeho syna Janka.

Grófka Majthényička bola ukrutná a prísna ako predtým a veru nezmenili
sa ani jej drábi, s nenávideným Ormayom v čele \...

# 5. Jánošík!

Prešly mesiace a bola zima. Tvrdá, chladná zima, i keď snehu bolo toho
roku pomerne málo.

Raz ráno --- bolo to začiatkom februára --- vykračoval Janko Zimoň na
hrad. Všetci chlapci z dediny dostali rozkaz sísť sa na dolné nádvorie.
Budú vraj preberať zemiaky.

Aj Janko Zimoň prišiel k hlavnej bráne hradu. Jeho pohľad spočinul na
veľkom erbe, ktorý bol nad ťažkou dubovou bránou. Na erbe bol v modrom
poli biely orol; sedel na halúzke. Janko sa naň zadíval a pomyslel si:

--- Aké zaujímavé! Orol --- to je grófka Majthényička. Hej! Ako orol sa
hodí na bezbranných zajačikov, holuby a vtáčiky a zožerie ich, tak isto
aj grófka

Majthényička sa vrhá na svojich poddaných, gniavi ich, prenasleduje a
žije z ich mozoľov. Musia na ňu pracovať, sú odkázaní na jej milosť a
nemilosť, grófka môže s nimi robiť, čo chce\... A tie pazúry, čo sa nimi
orol na erbe drží halúzky a ktoré prenikajú do tiel zajačikov a vtáčikov
--- to sú grófkini drábi\... hej, tak je to \...

No Janko Zimoň nemal času okúňať sa dlho pred hradnou bránou, musel dnu,
aby neprišiel neskoro a aby ho nevyhrešili. Keď prešiel bránou na dolné
nádvorie, na ktorom bolo plno vysypaných zemiakov, zmocnil sa ho
nepríjemný pocit. Musel si opäť spomenúť na strašnú chvíľu, keď tu
derešovali jeho otca.

Na nádvorí bolo už plno detí i služobníctva a tu a tam sa mihol aj
vyšnúrovaný dráb.

Janko prišiel v najlepšom čase, práca práve začínala. Stal si medzi
rovesníkov a pustil sa do zemiakov. Pri družnom rozhovore im práca išla,
čas sa míňal a ani sa nenazdali, už bolo poludnie. Ako vstávali a s
pocitom uľahčenia si narovnávali chrbty, zpoza brány bolo počuť hrmot
blížiaceho sa koča. Ochvíľu prešiel cez bránu a zastal pred spojovacou
chodbou, vedúcou do horného hradu. Bol to uzavretý koč, so šľachtickými
erbami, po obidvoch stranách dvier.

Nik nevedel, kto to prišiel, lebo hostia vstupovali hneď do spojovacej
chodby, ktorá viedla do horného hradu.

Vyšnúrovaný kočiš odvádzal kone do maštale. Jeden z drábov, čo išiel
okolo, sa ho spýtal:

--- Odkiaľže? Zďaleka?

--- Z hornej Trenčianskej, --- odpovedal kočiš a poberal sa ďalej.
Odovzdal spotené kone pribehnuvšiemu sluhovi a sám sa vybral do
čeľadnice.

Veľa sa od neho nedozvedeli, lebo o chvíľu pribehla slúžka z horného
hradu. Tvárila sa dôležito a začala naširoko rozprávať, že hostia, čo
prišli, sú Szúnyoghovci odkiaľsi od Žiliny. Grófka a jej dve dcéry. Ušly
vraj z domu, lebo na ich okolí šarapatí akási zbojnícka banda s Jurom
Jánošíkom na čele. Jánošík sa dá volať kapitánom hôrnych chlapcov.
Jánošíkovci vraj prepadli už veľa šľachtických kaštieľov i menších
hradov, obrali pánov o peniaze a mnohým dali aj poriadnu lekciu. Vraj
jedného grófa aj na dereš

natiahli. Okrem toto všade vraj nahovárajú poddaných, aby odopreli
svojim pánom poslušnosť, aby na nich už ďalej nepracovali. Aby sa
vzbúrili, veď sú práve takí ľudia ako páni grófi\...

Bola to zaujímavá novinka, a chlapci, čo sa vracali domov na obed, mali
o čom hovoriť.

Zvesť o Jánošíkovi a jeho chlapcoch sa rozšírila po celej dedine. Len čo
sa o tom dozvedela grófka Majthényička, povedala svojim drábom, aby
hovorili medzi poddanými toto: Jánošík a jeho hôrni chlapci sú celkom
obyčajní zbojníci, ktorí zavraždili už veľa ľudí. Čo ukradnú, to
prepijú. Nie je vraj pravda, že berú iba pánom, okradnú aj chudobných,
neraz aj o poslednú sliepočku. Ale cisárske vojsko vraj už prišlo do
hornej Trenčianskej, Jánošíka a jeho chlapcov už skoro dolapí a
príkladne potresce.

O niekoľko dní sa vrátil z Nitry prievozníkov syn Laco Pivničiar. Keď sa
dopočul, ako sa vraví v Tematíne o Jánošíkovi, len sa usmial a večer
rozprával známym, ktorých sa nemusel báť, že ho prezradia hradnej panej
alebo drábom:

--- Oj, aj v Nitre sa hovorí o Jánošíkovi a jeho chlapcoch! Neverte,
Jánošík nie je obyčajný zbojník, čo kradne, aby zbohatol a žil si potom
dobre. Všetko, čo pánom poberie, rozdá chudobným. Bojuje najmä proti tým
pánom a šľachticom, ktorí sú k svojim poddaným nespravodliví a neľudsky
s nimi zaobchádzajú. Pre takýchto ľudí Jánošík nepozná milosť a
nemilosrdne ich potresce. Všade hlása, že nadišiel čas, keď aj poddaní
budú žiť ľudskejším životom, ako žili doteraz. Je veľkou nádejou
všetkých poddaných,

že ich utrpenie a poroba sa skončila a že aj pre nich svitne krajší deň.

Slová Laca Pivničiara na každého mocne zapôsobily.

Jánošík! Jánošík a jeho hôrni chlapci, ktorí sa tak smelo zastávajú
chudobných a poddaných! Zaraz si Jánošíka všetci obľúbili, razom
prirástol každému k srdcu.

Na Janka Zimoňa zapôsobila zpráva o Jánošíkovi a jeho družine veľmi
mocne. Oh, keby sa tak mohol stretnúť s Jánošíkom a jeho chlapcami!
Rozpovedal by im, aká krutá a nespravodlivá je grófka Majthényička,
požaloval by sa im, ako neľudsky zaobchodila s jeho otcom aj s ním!

--- Hľa, táto rana mi je svedkom, --- povedal by im a ukázal jazvu na
svojom čele.

Od tých čias chodil Janko Zimoň akýsi zamyslený. Ustavične myslel len na
Jánošíka. A myslel najmä na to, aké by to bolo krásne, poslať Jánošíkovi
zprávu o Tematíne a zavolať ho sem na pomoc úbohým poddaným.

Raz, keď sa stretol s Lacom Pivničiarom, povedal mu:

--- Lacko, kedy zasa pôjdeš do Nitry?

--- Kedy? Asi o desať dní\... Prečo --- chcel by si so mnou?

--- To nie, ale\... --- Janko sa zrazu zháčil a nevedel, ako ďalej.

--- No povedz, neboj sa! --- posmeľoval ho Laco Pivničiar.

A ak mu to Janko napokon povedal: Až zas pôjde

do Nitry, nech sa prezvie, v ktorých krajoch sa teraz Jánošík a jeho
chlapci zdržujú.

Laco Pivničiar sa udivene pozrel na Janka, no nespytoval sa na nič a
prisľúbil, že sa prezvie.

Keď sa vrátil, priniesol zvesť, že Jánošíkovci sú kdesi na okolí vrchu
Machnáča v Trenčianskej.

Janko Zimoň túto zprávu vypočul a nič nepovedal. Ale od tých čias býval
ešte zamyslenejší, než predtým. Jednostajne čosi paratil v komore a keď
ho strýko Hranko pritom pristihol, vše bol vo veľkom pomykove a rýchle
niečo ukrýval.

A raz v nedeľu --- bolo to začiatkom marca --- Janko Zimoň zmizol z
dediny.

# 6. Neočakávaný návrat

Tajomné zmiznutie Janka Zimoňa vzbudilo medzi tematinskými poddanými
veľké vzrušenie. Kde sa len ten nešťastný chlapec podel? Najviac sa
znepokojoval Martin Hranko. Vzal si Janka na starosť, chcel ho vychovať
a teraz zmizol bez stopy, ani len sbohom nepovedal! Starý Hranko dobre
vedel, že Janko bol v posledných dňoch akýsi zadumaný a nesvoj, ale
nevenoval tomu väčšiu pozornosť. Bože môj, chudobný poddaný má toľko
starostí, ako by sa mohol aj nad takýmto niečím pozastavovať?

Prirodzene, o zmiznutí Janka Zimoňa sa dozvedeli

aj hradní drábi a od nich aj grófka Majthényička. Veliteľ drábov Ormay
sa okamžite vybral do Hrankovcov a spytoval sa, ako to bolo, kedy Janko
odišiel a čo povedal. Ale Hranko sa dušoval, že nevie nič o Jankovom
zmiznutí, že je tiež prekvapený, ale Ormay mu zrejme neveril a odchádzal
od neho napajedený.

Dni sa míňaly, pomaly sa míňaly aj týždne, ale o Jankovi Zimoňovi ani
chýru ani slychu. Ani čo by sa bol pod čiernu zem prepadol.

Jediný Laco Pivničiar tak trocha tušil, kde sa asi Janko vybral, ale
opatrne mlčal a nezdôveril sa s tým nikomu.

--- Janko vie najlepšie, čo urobil a prečo tak robil, --- hovoril si v
duchu Laco Pivničiar. --- Ak sa mu to podarí, dobre \...

A tak tematínski poddaní na Janka Zimoňa pomaly zabúdali a len občas si
naňho spomenuli, keď po večeroch sedeli doma a spomínali rušné chvíle
svojho života. Vtedy obyčajne prišla do reči aj búrlivá udalosť s Ondrom
Zimoňom, no a vtedy si pomysleli aj na Janka. A zavše sa spytovali:

--- Kde je ten nešťastný chlapec?

Boli takí, čo tvrdili, že chudáčik sa kdesi zmárnil. Vraj v poslednom
čase, čo sa tu zdržiaval, bol neprirodzene vážny a zadumaný. Iste si
natoľko vzal k srdcu osud svojho otca, že sa radšej zmárnil.

Ale tí, čo Janka Zimoňa dobre poznali, hovorili:

--- To teda nie! Janko Zimoň nie je z takej fajty ľudí, čo sa márnia.
Chlapec, čo sa nebojí skočiť na takého divocha ako je Ormay, sa len tak
ľahko

nezmárni\... Istotne sa už niekde uchytil a --- dúfajme

--- má sa lepšie, ako my tu \... Uvidíte, ešte počujeme o ňom!

Mali pravdu: Tematín počul o Jankovi Zimoňovi. A počul o ňom oveľa skôr,
než sa nazdal\...

**\***

Prišla Veľká noc roku 1710.

Veľkonočný týždeň na tematínskom panstve bol smutný. Na panskom bolo
treba porobiť jarné práce, najmä zemiaky zasadiť a tak na Zelený štvrtok
grófka Majthényička dala vybubnovať po všetkých dedinách, ktoré jej
patrily, že zajtra --- na Veľký piatok --- všetci poddaní sa musia
dostaviť do práce.

Bola to neslýchaná vec a poddaní nechceli veriť svojim ušiam. Je to
možné? Na Veľký piatok sa na panskom nikdy nepracovalo.

Čo robiť? Ako sa zachovať?

Poddaní sa ushovorili, že pošlú ku grófke deputáciu, ktorá ju poprosí,
aby upustila od svojho rozkazu. Veľký piatok je jeden z najsmutnejších
sviatkov roka, nech dožičí svojim poddaným zasvätiť ho, ako ho
zasväcovali od nepamäti. Budú jej za to nesmierne povďační a sľubujú, že
na Bielu sobotu radi odpracujú, čo zameškali.

Keď sa deputácia dostavila na hrad, dráb, čo stál pri hlavnej bráne na
stráži, nechcel ju pustiť dnu. Vraj grófka Majthényička nezvykne
prijímať hockoho! Na úpenlivé naliehanie napokon privolil, že zájde k
hradnej panej a oznámi jej, po čo deputácia prišla.

Keď sa však grófka Majthényička dozvedela, čo sa robí, veľmi sa
nahnevala. Odkázala poddaným, aby sa pratali zpred hradu a nerebelovali,
lebo im dá také ponaučenie, že si ho do smrti zapamätajú! Rozkaz, ktorý
vydala, je jasný, platí a beda tomu, kto ho nesplní! A keď deputácia
nechcela ani po tomto jej odkaze odísť a trvala na tom, aby ju grófka
vypočula, drábi dostali rozkaz rozohnať ju násilne. Tí veru nelenili,
chopili sa bičov a --- deputáciu rozohnali.

Ale to ešte ani zďaleka nebol koniec. Poddaní sa rozhodli, že zajtra
nikto nesmie do práce. Nech sa stane čokoľvek, na Veľký piatok nebudú
pracovať! Keď budú všetci jednotní, grófka bude proti nim bezmocná.
Nemôže predsa potrestať všetkých.

A tak sa na Veľký piatok z tematínskych paddaných nik nedostavil do
práce.

Keď to veliteľ drábov Ormay oznámil svojej panej, grófka Majthényička sa
rozzúrila. Najprv vyčkávala, ale keď ani o deviatej nik neprišiel,
svolala všetkých svojich drábov a dala im rozkaz: nech sa ozbroja
pištoľami i bičmi a idúcky z jednej dediny do druhej nech násilne
vyháňajú poddaných do práce. Výslovne im prikázala, aby nikoho
nešetrili.

Tak sa aj stalo. Márny bol dohovor, že nik nepôjde robiť, čo si mohli
počať bezbranní poddaní proti namiereným pištoľám a šľahajúcim bičom?
Chvíľu odporovali, napokon sa všetci poddali a išli.

Pracovali až do neskorého večera. V noci potom ozbrojení drábi odviedli
z každej dedinky päť chlapov, spútali ich do želiez a uvrhli do tmavého
väzenia

pod hradom. Budú vraj uväznení cez celé veľkonočné sviatky, aby si
zapamätali, či sa oplatí neposlúchnuť rozkaz grófky Majthényičky. Celé
dediny nebolo možné pozavierať, nuž vybrali z každej dediny piatich.
Ostatní museli za trest pracovať aj na Bielu sobotu.

To bola smutná Veľká noc!

Inokedy sa na ňu poddaní tešili, najmä mládež na šibačky a oblievačky,
ale toho roku bolo aj pred veľkonočným pondelkom mĺkvo a smutno.

A vtedy sa vrátil Janko Zimoň!

Bola veľkonočná nedeľa. Práve sa stmilo, keď niekto zaklopal na dvere u
Pivničiarov, čo bývali neďaleko Váhu konča dediny.

Starí už spali, iba Laco Pivničiar sedel v pitvore.

--- Kto je? --- opýtal sa, keď počul klopať.

--- Ty si to, Lacko? --- ozvalo sa zpoza dvier.

Laco Pivničiar vyskočil. Bolo by to možné? Veď

je to hlas Janka Zimoňa!

Rýchle otvoril dvere a keď videl, že sa nemýlil, natešený zvolal:

--- Janko! Vitaj! Zkade prichádzaš?

--- Pst! \... Tichšie, aby nás nikto nepočul, --- varoval ho Janko,
stískajúc mu ruku. --- Poď k Váhu, chcem sa s tebou porozprávať o niečom
dôležitom \...

Laco Pivničiar nelenil a hneď sa vybrali do tmavej noci.

Cestou zahrnoval Janka zvedavými otázkami, kde chodil, prečo tak
tajnostkársky ušiel, čo robí a čo zamýšľa? Ale Janko mu to vyrozprával
až potom, keď boli už vonku pri Váhu. Toto mu povedal:

Vtedy, keď počul o Jánošíkovi, jeho hôrnych

chlapcoch a ich činoch, zrodila sa v ňom myšlienka, či by sa nemal
vybrať za Jánošíkom a pridať sa k nemu? Keď zmizne z Tematína, nik
nebude za ním smútiť, veď nikoho už nemá. Nik teda nebude trpieť za jeho
útek. A tak aj zmizol. Nezdôveril sa so svojím plánom nikomu, aby sa
neprezradil\... Dlho putoval hornou Nitrianskou stolicou; vypytoval sa
na Jánošíka tu i tam. Veľa nového sa o ňom dozvedel, ale nik mu nevedel
povedať, kde sa Jánošík zdržuje.

Tak sa dostal až pod Machnáč do starej krčmy. Ako tam sedel, prišli
dvaja mládenci, vysokí ako jedľa, pištole za širokými vybíjanými
opaskami, v ruke veľká valaška. Nevedel, kto sú a preto sa choval

opatrne. No už skoro videl, že sú to ľudia dobrého srdca a keď sa ho
jeden spýtal, odkiaľ má tú strašnú jazvu na čele, Janko rozpovedal svoj
smutný príbeh. A nezabudol povedať ani to, aká nespravodlivá a neľudská
je grófka Majthényička voči svojim poddaným. Ba aj to im povedal, prečo
z domu utiekol: vybral sa za Jánošíkom.

--- Za Jánošíkom ? --- divili sa tí dvaja. --- Čo chceš od neho?

--- Chcem sa k nemu pridať, --- povedal im Janko. --- Toľko som o ňom už
počul, viem, že je to dobrý a spravodlivý človek a azda bude vedieť
upotrebiť aj takého mladého chlapca ako som ja.

Neznámym sa jeho slová zapáčili a povedali mu: Ak chce, zavedú ho k
Jánošíkovi. Tak sa aj stalo. Lebo tí dvaja patrili k Jánošíkovej
družine. Jeden z nich sa volal Ilčík, druhý Rajnoha. Hneď na druhý deň
sa vydali na cestu.

--- Tak som sa dostal ku kapitánovi Jánošíkovi, --- končil Janko Zimoň
svoje rozprávanie. --- Všetko som mu povedal a on mi prisľúbil, že \...

\... ale ostatné Janko už len šepkal Lacovi do ucha.

--- Hej, hej, tak to bude, --- povedal napokon. --- A ja som prišiel k
tebe, Lacko, pre pomoc. Ty sa v hrade dobre vyznáš a vieš, kde čo je.
Potrebujem vedieť, koľkí ľudia strážia hlavnú bránu, kedy sa stráže
striedajú, kde spia drábi, kde služobníctvo, ako sa možno dostať do
horného hradu a všetko ostatné.

Laco Pivničiar mu všetko ochotne vysvetlil.

Hneď nato sa rozlúčili. Janko Zimoň zmizol v nočnej tme

a Laco Pivničiar sa vracal do dediny. Nešiel domov, lež ku svojim známym
a dôverne im oznámil, čo sa chystá.

Bolo už okolo polnoci, keď sa vrátil domov. Aj si ľahol, ale nijako
nemohol zaspať. Ako by aj, keď sa chystaly také veľké veci!

# 7. Hôrni chlapci

Svitalo na Veľkonočný pondelok. Noc bola jasná a chladná a nad Váhom sa
povaľovala tma.

Na Tematínskom hrade, ako aj v dedine pod ním, všetko ešte spalo spánkom
spravodlivých.

Alebo nie?

Hľa, z lesa, čo sa tiahne pozdĺž Váhu, vychádzajú akísi ľudia. Koľkože
je ich? Dvanásť\... ba nie, trinásť. A okrem toho je s nimi aj mladý
chlapec. Mieria k hradu grófky Majthényičky. Aha, iste to budú nejakí
šibači. Hm, ale sú to voľajakí čudní šibači: na sebe majú dlhé súkenné
nohavice, kapce, vyšívanú košeľu, na nej teplý kožuštek, na hlave široký
klobúk a každému z nich trčí zpoza širokého opasku pištoľ, niektorým až
dve. Každý má v ruke valašku. Nie, nie, toto sú nie šibači, skôr sa
podobajú na hôrnych chlapcov!

Boli to naozaj hôrni chlapci. A na ich čele slávny kapitán Juro Jánošík!

V rannom pološere kráčali ticho a rýchlo. Viedol

ich Janko Zimoň, ktorý dobre poznal celé okolie. Nik ich nezbadal, ako
prišli k hlavnej bráne Tematínskeho hradu. Bola zavretá. Neprekvapilo
ich to, veď to očakávali.

Zabúchali.

Dráb, čo mal tej noci stráž, driemal v malej izbici pri bráne. Keď sa na
buchot prebral, videl, že je ešte pološero a divil sa, kto to tak skoro
buntoší. I spytoval sa cez bránu nie práve naprívetivejším hlasom:

--- Kto je to?

--- Šibači z Hlohovca\... Pusť nás dnu, ale ticho, aby sme mohli
prekvapiť najjasnejšiu pani grófku Majthényičku \...

Šibači! Pravdaže, ako len mohol na to zabudnúť, veď je Veľkonočný
pondelok! Po hlase zpoza brány usúdil, že šibačov je viac i poponáhľal
sa s otváraním, lebo si myslel, že je to urodzené panstvo.

Len čo otvoril a zazrel, čo sú to za šibači, v prekvapení otvoril ústa.
To bolo všetko, čo mohol urobiť. Lebo v nasledujúcej chvíli jeden z
hôrnych chlapcov ho už držal za krk, že ani dýchať nevedel, kým druhý mu
zapchával ústa. Pokiaľ si milý dráb uvedomil, čo sa vlastne robí, ležal
poviazaný v malej izbici pri hlavnej bráne, so zapchatými ústami a iba
jeho preľakané oči behaly sem i tam po neznámych, hľadajúc vysvetlenie k
tomuto nečakanému prekvapeniu.

--- Tak, tohto by sme už mali s krku, --- povedal Jánošík. --- Poďme
ďalej, kým nikto nič netuší\... Janko, veď nás!

Janko ich viedol popri stene k širokým dverám, ktoré viedly do izby, kde
spali drábi.

--- Tu \... tu sú, --- šepkal. --- Ich veliteľ Ormay spí vo vedľajšej
izbe.

Jánošíkovci nemali veľa roboty s drábmi, ktorí sa povaľovali v
posteliach. Všetci bezstarostne spali a iste si ani len v snách
nepomysleli na to, čo sa robí v ich bezprostrednej blízkosti. Každý z
hôrnych chlapcov si vzal na starosť jedného, hodil sa naňho, zapchal mu
ústa, aby nemohol kričať a zobudiť služobníctvo, potom mu sviazal ruky a
kým sa dráb prebudil, bol už dávno zneškodnený. Všetko toto sa odohralo
veľmi rýchle. Drábi sa prestrašne dívali okolo seba a veru nevedeli, čo
sa robí. Mysleli si, že je to len zlý sen.

Podobne zneškodnili aj veliteľa drábov Ormayho.

To najťažšie a najnebezpečnejšie mali teda už za sebou.

V hornom hrade bolo ticho a pokoj. Všetko spalo. Zdalo sa, že nik
nespozoroval, čo sa robí na dolnom nádvorí.

--- Teraz zavrieme ešte služobníctvo, aby nám zbytočne neprekážalo, ---
povedal Jánošík. --- Ale aj to urobte pokiaľ možno bez zbytočného huku.

Stalo sa.

A tak dolné nádvorie bolo zneškodnené, mohli ísť ďalej.

Len čo prešli cez spojovaciu bránu a úzkou chodbou zamierili do horného
hradu, stala sa nečakaná príhoda.

Na začiatku chodby otvorily sa náhle dvere a zjavila sa v nich akási
žena. Keď zazrela toľko cudzích chlapov na chodbe, zdesene skríkla a
pričapila dvere.

Rajnoha, Jánošíkova pravá ruka, čo stál ku dverám najbližšie, nestratil
duchaprítomnosť, skočil ku dverám ešte prv, než ich neznáma žena mohla
zavrieť, a vhupol do izby.

Neznáma žena sa triasla na celom tele.

--- Ticho, ani muk! --- povedal jej Rajnoha výstražne a ruka mu
zablúdila k pištoli za opaskom.

Nebolo to však potrebné, lebo chuderka žena sa tak naľakala, že ani pár
volov by z nej nebolo vedelo slovo vytiahnuť.

Na to prišiel do izby aj Janko Zimoň a povedal:

--- Dobré ráno, teta Dóniška, nebojte sa, nič sa vám nestane\...

Keď stará Dóniška zazrela Janka, div neonemela úžasom.

--- Poznáš ju? --- spytoval sa Rajnoha Janka.

--- Áno. Je tu kuchárkou.

Vtom si Janko spomenul na niečo dôležitého a spýtal sa jej:

--- Teta, kade sa ide k spálni grófky Majthényičky?

Lež Rajnoha ju predišiel s odpoveďou:

--- Najlepšie bude, keď pôjde s nami a ukáže nám cestu!

Keď ju Rajnoha uistil, že sa jej nič nestane, poslúchla a išla s nimi.
Zvedavo si obzerala hôrnych chlapcov, no najzvedavejšie zpomedzi nich
Janka Zimoňa. Konečne sa aj osmelila a oslovila ho:

--- Nále, Janíčko, čo to tu za ľudí a po čo sem prišli?

--- Na šibačku, teta.

--- A ktože sú to?

--- Jánošík a jeho chlapci\...

--- Já-no-šííík?

Zarazená i natešená sa dívala s jedného na druhého, ako keby chcela
uhádnuť, ktorý z nich je Jánošík, o ktorom toho už toľko počula.

--- Tak oni sú to tí veľkomožní páni zbojníci, čo pomáhajú nám
chudobným? \... Pekne vítam u nás, chvalabohu, že už raz prišli aj k
nám.

Nebola to síce chvíľa na smiech, no jednako sa všetci smiali. Najväčšmi
Jánošík. „Veľkomožní páni zbojníci!\" --- to im ešte jakživ nik
nepovedal!

Keď ich potom zaviedla pred spálňu grófky Majthényičky, zašepkala:

--- Idem im prichystať dobrý fruštik \...

Jánošík, ktorý už predtým bol rozostavil pred bránou na dolnom hrade
stráže, ponechal si len dvoch chlapcov a povedal:

--- Choďte s ňou a prichystajte raňajky, na aké sú zvyknutí „veľkomožní
páni zbojníci\".

Keď odišli, Jánošík vstúpil do spálne grófky Majthényičky.

Spálňa bola prepychove zariadená. Na oblokoch ťažké zamatové záclony, na
stenách a na podlahe turecké koberce, nábytok z krásneho dubového dreva,
majstrovsky vypracovaného, v rohu izby obrovské zrkadlo a široká posteľ
s veľkým modrým baldachýnom, zdobeným rodinným erbom rodu
Majthényiovcov.

Grófka Majthényička spala ako zabitá.

V tej chvíli sa naozaj nedalo povedať, že by bola vyzerala nejako
grófsky. Zpod mäkuškých bielych perín, do ktorých bola zahrabaná, trčala
jej len hlava. Tučná, červenkastá tvár, čierne rozstrapatené vlasy.
Dýchala zhlboka, ústa mala pootvorené a tu a tam si veru aj zachrápala.
Pred posteľou na mäkkej stoličke bol župan, pred stoličkou jej papuče. V
spálni rozvoniavala drahá voňavka.

Jánošík pristúpil k posteli, zohol sa ponad spiacu grófku a zľahka ňou
potriasol.

--- Vstávať, najjasnejšia pani grófka! Prišli k vám hostia!

Grófka Majthényička sa najprv strhla, potom zamrmlala čosi
nesrozumiteľného, obrátila sa na druhý bok a spala ďalej.

--- Tja, veľkomožné panstvo nie je zvyknuté vstávať tak skoro, ---
poznamenal Ilčík uštipačne, kým Jánošík znovu potriasol grófku, tento
raz už poriadne.

Grófka Majthényička, vyrušená z najlepšieho ranného spánku, trochu sa
prebrala, potom si sadla na posteľ a nahnevano sa pozerala, čo je to za
odvážlivca, čo sa ju opovažuje budiť.

--- Čo sa to tu robí? --- skríkla.

Jánošík sa jej zdvorilo uklonil:

--- Dobré ráno, najjasnejšia pani! \... Ráčte nám prepáčiť, že sme vás
vyburcovali zo spánku v takýchto skorých hodinách, ale máme na to veľmi
vážnu príčinu\...

Grófka Majthényička sa už celkom prebrala a keď videla vo svojej spálni
troch neznámych, divne oblečených a ozbrojených mužov, zľakla sa, lebo
hneď tušila čosi nepríjemného.

--- Kto ste? --- spytovala sa trasľavým hlasom. --- Ako ste sa sem
dostali? A čo tu vôbec chcete?

--- Čo tu chceme? --- opakoval Jánošík jej otázku. --- Prišli sme na
šibačku a oblievačku, veď je predsa Veľkonočný pondelok \... A kto sme?
\... Máte pravdu, najjasnejšia pani --- keď prídu niekam hostia, aj keď
nie sú vítaní, ich povinnosťou je predstaviť sa. My sme na to celkom
zabudli\... prepáčte \... Nuž --- ja som Jánošík, Juro Jánošík z
Terchovej a títo dvaja\...

--- Já-no-šík?! --- s úžasom skríkla grófka Majthényička. Priložila ruku
k ústam, ako keby videla nejaký prízrak z iného sveta a triasla sa na
celom tele.

--- Čo chcete odo mňa? --- spytovala sa.

Jánošík sa usmial.

--- Veď som vám už povedal, najjasnejšia pani, že sme prišli na
šibačku\... Nie, nie, neprišli sme vás zabiť, ani ozbíjať! Uvidíte hneď,
po čo sme prišli\... Teraz pekne vstaňte, oblečte si župan i papuče \...

Z Jánošíkových slov vyznieval jemný výsmech.

Pochopila to aj grófka Majthényička, no videla, že na odpor nemôže ani
len pomyslieť. Keď sa Jánošík takto dostal až do jej spálne, to už iste
premohol drábov a tak je vydaná na jeho milosť a nemilosť. Neostávalo
jej teda nič iného ako poslúchnuť a splniť jeho rozkazy.

--- Tak, my sa teraz odvrátime, aby ste mohli vstať, --- povedal jej
Jánošík. --- Nech sa páči\... vstaňte a oblečte si župan.

A po chvíli sa spytoval:

--- Môžeme sa už obrátiť?

--- Áno.

Grófka Majthényička stála pred nimi oblečená v župane a v papučiach.

--- Tak, --- povedal Jánošík. --- Môžeme ísť. Nech sa páči, --- a
otvoril pred ňou dvere.

Jánošík na jednej, Ilčík na druhej strane a za ňou Uhorčík --- tak
vychádzala grófka Majthényička zo svojej spálne.

Kde?

To nevedela a neopovážila sa spýtať. Vonku sa medzitým už celkom
rozvidnilo. Ranné slnko vystupovalo nad hrebene hôr.

# 8. Jánošíkova šibačka

V tej chvíli bola na nohách už aj celá dedina pod Tematínom. Vyburcoval
ju Janko Zimoň, keď začal zvoniť na malej zvonici. Ľudia, ktorí väčšinou
vedeli od Laca Pivničiara, že keď sa ozve zvon, stane sa čosi
mimoriadneho, vybehúvali teraz z domov a náhlili sa na hrad.

Cestou bolo plno rečí a ich mysle boly rozjarené.

--- Jánošík je tu! --- volali jeden na druhého miesto ranného pozdravu.

--- Prišiel nám na pomoc!

--- Už nám bude lepšie!

Za krátku polhodinku boli všetci na dolnom nádvorí a zvedavo si obzerali
hôrnych chlapcov, čo stáli na stráži. Drába nevideli ani jedného. Od
Janka Zimoňa, ktorého obstali a oblapúvali, sa dozvedeli, že všetci
drábi sú poviazaní a ležia vo svojej izbe.

Medzitým vyslobodili aj uväznených poddaných, čo sa trápili v tmavom
väzení pod zemou. Ich radosť z vyslobodenia bola veľká.

A kde je Jánošík?

Konečne prišiel s grófkou Majthényičkou. Oj, či to bol krásny mladík!
Vysoký ako jedľa, urastený a mocný, s prenikavým, ale dobrotivým
pohľadom. Tematínski poddaní priam hltali jeho obraz, aby nikdy, nikdy
naň nezabudli.

Hôrni chlapci medzitým vyviedli sviazaných drábov, ktorí sa nemálo
divili nad tým, čo videli na dolnom nádvorí. Bezradne sa dívali na svoju
paniu,

no tá im venovala iba jediný opovržlivý pohľad. Bola celá bez seba,
triasla sa neistotou, lebo nemala ani zdania, čo sa chystá. Ale už aj
to, že obávaný Jánošík a jeho družina boli na jej hrade --- a nateraz
boli ozajstnými pánmi tohto hradu --- bolo pre ňu dostatočne zlým
znamením.

Vtom Jánošík predstúpil pred ostatných a takto k nim prehovoril:

--- Tematínčania! Vďaka vášmu udatnému a smelému Jankovi Zimoňovi,
dozvedel som sa, aká nespravodlivosť vládne u vás. Dozvedel som sa aj
to, že vaša pani zabúda, že ste ľudia ako ona, že ste sa tak isto
narodili ako ona, iba nie v hodvábnej postieľke, ani nie v grófskom
paláci, ale v tvrdej posteli chudobnej chatrče \... Dozvedel som sa, ako
musíte hrdlačiť na jej veľkom panstve, pracovať od svitu do mrku, robiť
skoro celý týždeň, len aby sa jej bohatstvo zväčšovalo a rástlo, aby jej
komory a pokladnica boly plnšie \... A ona namiesto toho, aby sa
odmenila za vašu otrockú prácu, aby vám aspoň trocha spríjemnila váš
ťažký a smutný život, ešte viac vás utláča, chce, aby ste ešte viac
pracovali. Zrejme si myslí, že aj vy poddaní ste práve tak jej majetkom
ako jej role, hrad a dobytok\... zrejme si myslí, že môže s vami robiť,
čo sa jej zachce \...

Tematínski poddaní priam sali do seba Jánošíkove slová. Ako krásne
hovorí! Ani čo by im zo srdca čítal!

A Jánošík pokračoval:

--- Lež vaša pani zabudla jedno. Zabudla na to, že nad všetkými ľuďmi,
či sa narodili v kráľovskom paláci,

grófskom hrade, alebo v chudobnej chatrči, vládne spravodlivosť a tá je
pre všetkých rovnaká. A táto spravodlivosť hovorí: Kto sa previní, ten
musí byť potrestaný, musí pykať! Na každého previnilca dôjde, ani jeden
sa nevyhne trestu. Otázkou je len to, či ho trest stihne prv, alebo
neskôr\... Vaša pani si dlho namýšľala, že vás môže beztrestne gniaviť a
utláčať. Myslela si, že ju nemôže stihnúť nijaký trest. Mýlila sa. Ten
trest ju už dávno čakal a napokon sa aj dostavil\... Jej zaslúžený trest
nech nie je pre vás len zadosťučinením, ale aj povzbudením a nádejou do
budúcnosti. Verte, že prídu časy, kedy bude na tomto zmotanom svete už
len jedna spravodlivosť, ktorá bude rovnakou mierou platiť pre pánov i
pre chudákov!\... Aj vy raz budete slobodní, ako iní ľudia, narovnáte si
chrbty a budete si žiť voľnejšie.

Po týchto slovách, ktoré na prítomných mocne zapôsobily, Jánošík sa
obrátil ku grófke Majthényičke a povedal jej:

--- Najjasnejšia pani\... hej, tak sa dávate oslovovať, však ? \... Nuž
tak teda, najjasnejšia pani --- čujte, čo vám teraz poviem! Ak chcete
prežiť ostatok svojho života v pokoji, radím vám jedno: buďte
spravodlivá k svojim poddaným! Vážte si ich ťažkú prácu a nestrpčujte im
život. Dopustili ste sa proti nim neslýchaných neprávostí. Verili ste
viac svojim zverským drábom a najmä ich neľudskému veliteľovi Ormaymu,
ako poddaným. To, čo som počul o vašich činoch, naplnilo moje srdce
spravodlivým hnevom \... Keby ste neboli žena, ale muž, ináč by som sa s
vami porátal a iné ponaučenie by som vám dal\...

Obrátil sa ku svojim hôrnym chlapcom a zvýšeným hlasom im povedal:

--- Hôrni chlapci, konajte svoju povinnosť v mene tematínskych
poddaných!

Dvaja hôrni chlapci priniesli derešovú lavicu a postavili ju pred
Jánošíka.

Jánošík sa pozrel najprv na trasúcu sa grófku Majthényičku, potom na
sviazaných drábov.

--- Koľko palíc dostávali vaši poddaní za najmenší priestupok? ---
spýtal sa grófky.

Grófka Majthényička mlčala.

--- Koľko? --- zopakoval Jánošík svoju otázku.

--- Desať-pätnásť, --- odpovedal napokon jeden z drábov.

--- Desať-pätnásť palíc za najmenšie previnenie \... A koľko razy ste
ich palicovali, to si viem predstaviť \... A ako ste upalicovali tuto
Jankovho otca, to nejdem ani spomínať, však sa ešte dobre pamätáte \...

Jánošík sa narovnal a vyniesol rozsudok:

--- Tematínčania, čujte moje rozhodnutie! Ja a moji hôrni chlapci
odsudzujeme každého drába na pätnásť palíc, veliteľa drábov Ormayho na
dvadsať palíc a grófku Majthényičku na desať palíc na dereši!

Drábi prijali rozsudok pokojne a mĺkvo. No keď ho počula grófka
Majthényička, zbledla a skríkla. Ju chcú palicovať, ju, rodenú grófku?!

Nechcela tomu veriť.

Ale keď sa k nej priblížil Ilčík s Rajnohom, aby ju zaviedli k derešu,
pochopila, že Jánošík to myslí vážne. V tej chvíli zabudla na svoju
grófsku hrdosť,

zabudla, že okolo stoja a sledujú ju tematínski poddaní, hodila sa pred
Jánošíkom na kolená a prosila o milosť, sľubujúc, že odteraz bude so
svojimi poddanými zaobchádzať už celkom ináč.

Jánošík bol ohromený nečakaným výstupom. Pozrel sa na grófku, čo sa mu
svíjala pred nohami, no potom jeho pohľad zablúdil na Janka Zimoňa a na
jeho veľkú jazvu na čele. I povedal:

--- O milosť prosíte, najjasnejšia pani? \... O milosť orodujete a
čakáte, aby som vám ju dal ? \... Máte veľmi krátku pamäť, najjasnejšia
grófka Majthényička! \... Akiste ste už zabudli, že pred niekoľkými
mesiacmi hádzal sa tu ktosi pred vami na kolená,

ktosi, čo bol ťažko poranený a koho ste odsúdili na dvadsať palíc\...
Pamätáte sa na Ondra Zimoňa, Jankovho otca?\... Aj on prosil o milosť
--- ako ste sa k nemu zachovali? Zmilovali ste sa nad ním, dali ste mu
milosť?

Grófka Majthényička mlčala.

Jánošík pokračoval:

--- Najjasnejšia pani, vy ste nepoznali milosť voči ťažko poranenému
úbožiakovi, dali ste ho palicovať až umrel, nehľadajte teda milosť u
mňa! \... Ja viem, ste žena a azda by sa nepatrilo natiahnuť vás ako
ženu na dereš \... Ale ja som tej mienky, že keď ste vy odsudzovali
svojich poddaných na derešovanie, nevedeli ste, čo je to palicovanie,
nemali ste ani zdania, čo je to dereš \... Teraz to spoznáte, teraz to
pocítite na vlastnom tele. Verím, že odteraz si dobre rozmyslíte, kým
dáte niekoho palicovať. Aj toto je jedna z príčin, prečo vám nemôžem dať
milosť!

Obrátil sa k svojim chlapcom a rozkázal im:

--- Chlapci, začnite!

Dvaja hôrni chlapci schytili grófku Majthényičku a natiahli ju na dereš.

A potom \... potom švihala ranným vzduchom štipľavá lieskovica a
dopadala na zhýčkaný chrbát nemilosrdnej grófky Majthényičky. Dopadala
nemilosrdne a dávala jej okúsiť, čo je to dereš, na ktorý tak
nemilosrdne posielala svojich poddaných.

Dolné nádvorie Tematínskeho hradu sa ozývalo stonaním, plačom a
kvílením. Ale tentoraz tu nestonali a nejojkali úbohí, nevinní poddaní,
lež hrdá a neľútostná hradná pani a jej drábi\...

Okolo stáli poddaní, ticho nehybne. Takmer ani nedýchali. Iba svoje
vďačné a láskyplné pohľady upierali na Jánošíka a jeho chlapcov, ktorí
vykonávali spravodlivosť, tú ozajstnú, pravú\... Srdcia poddaných sa
naplnily v tej chvíli radostným a uspokojujúcim vedomím, že predsa nie
sú na tomto svete celkom sami, nie sú opustení a zabudnutí, vydaní na
milosť a nemilosť nadutej grófke. Je na svete ešte pravda a
spravodlivosť, ktoré platia rovnakou mierou pre pána i poddaných.
Niekedy nechajú na seba dlho čakať, no napokon sa predsa dostavia \...
