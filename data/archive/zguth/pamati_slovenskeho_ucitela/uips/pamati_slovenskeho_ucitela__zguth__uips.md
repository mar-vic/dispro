> Peter Pavol Zgúth

> Pamäti slovenského učiteľa

> \<h1\>**Peter Pavol Zgúth a jeho pamäti**\</h1\>

> PhDr. Vladimír Michalička, CSc.

*V dejinách školstva na Slovensku je bezpočet príkladov pôsobenia
učiteľov pri pozdvihovaní vzdelanostnej a kultúrnej úrovne národa. Stále
však zostávajú osudy a pedagogické pôsobenie mnohých takýchto učiteľov
málo známe a širokej kultúrnej verejnosti zahalené rúškom neznalosti. K
takýmto príkladom zaiste patri aj Peter Pavol Zgúth (1863 --- 1952),
ktorý vo svojich učiteľských spomienkach farbisto a zaujímavo
sprístupňuje čas, udalosti a osoby tvoriace tzv. malé dejiny
každodenného života školy v rozmedzí niekoľkých desaťročí pred vznikom
Československej republiky.*

*Obdobie, ktoré Zgúth vo svojej spomienkovej práci zachytáva bolo pre
rozvoj slovenského školstva veľmi nepriaznivé. Zákonom (38. čl.
uhorského snemu) z roku 1868 a ďalšími legislatívnymi zmenami sa v
širokom rozsahu začala v školskej praxi dôsledne realizovať maďarizačná
tendencia smerujúca k vytvoreniu jednorečového maďarského štátu a k
postupnej asimilácii príslušníkov nemaďarských národov vtedajšieho
Uhorska. Postavenie Slovákov podlamoval aj nedostatočne rozvinutý
ekonomický, národno-kultúrny a politický život a maďarizačná tendencia
hrozila podťať slovenský národný život priam u jeho koreňov, v
slovenskej ľudovej škole.*

*Úsilie o zachovanie slovenského národného ducha, jeho ďalší rozvoj i
vlastné vzdelávanie mládeže v takýchto zložitých spoločenských
podmienkach spočívalo na bedrách nemnohých uvedomelých učiteľov, kňazov,
na cirkevných školách a na kultúrno-osvetovej činnosti nemnohých
kultúrnych pracovníkov.*

Kto bol Peter Pavol Zgúth? Podstatná časť životopisných je skrytá v
prítomných spomienkach. Pre poriadok pripomenieme aspoň tie základné.

*Peter Pavol Zgúth-Vrbický sa narodil 25. januára 1863 v Liptovskom
Mikuláši-Vrbici v rodine garbiara. Tu navštevoval ľudovú školu
(1868-74), do ktorej dochádzal aj jeho neskorší učiteľský súputník Rehor
Uram-Podtatranský (1846 --- 1924). Odtiaľ prešiel na ľudovú školu do
Štrby (1874) a s bratovou podporou pokračoval v štúdiu na nižšom
slovenskom evanjelickom patronátnom gymnáziu v Martine (1874-75). Po
jeho zatvorení sa zdokonaľoval v nemčine na kežmarskom evanjelickom
lýceu (1875-78). Bratovo učiteľské pôsobenie ho priviedlo k rozhodnutiu
stať sa učiteľom. Študoval na učiteľskom ústave v Lučenci (1878-81), kde
bol obvinený z panslavizmu a vylúčený zo školy. Krátko študoval v
Kláštore pod Znievom a učiteľskú prípravku nakoniec dokončil v Leviciach
(1881-82), kde získal --- paradoxne ---* *diplom učiteľa pre maďarské a
nemecké školy. Tu treba podčiarknuť, že navštevoval vtedy
najvýznamnejšie stredné školy na Slovensku a dostalo sa mu tak za daných
podmienok kvalitného stredoškolského vzdelania, čo ešte znásobil
prirodzenou inteligenciou, usilovnosťou a študijnou disciplínou, ako to
názorne dokladajú aj mnohé riadky jeho spomienok.*

Solídne didakticky, jazykovo, odborne, ale i ľudsky a svetonázorovo
vyzretý začal pôsobiť ako učiteľ cirkevnej ev. a. v. ľudovej školy v
Štrbe (1882-85), potom cirkevnej ev. a. v. ľudovej školy v Mošovciach
(1885 --- 1919) a nakoniec ako školský inšpektor Turčianskej župy
(1919-27). Od roku 1927 žil na dôchodku v Martine, kde sa naďalej
venoval tvorivej pedagogickej práci a kde 22. júna 1952 vo veku 89 rokov
zomrel. Pochovaný je na Národnom cintoríne v Martine.

Peter Pavol Zgúth bol predovšetkým učiteľom, ktorý sa celou váhou svojou
osobnosti venoval školskej výchovnej a vzdelávacej práci. Pravda, dobové
podmienky, požiadavky a priam fatálna nevyhnutnosť uchovania národného
povedomia nútili Zgútha neustále prekračovať rámec školského vyučovania,
a tak jeho učiteľská práca splývala s každodennou kultúrno-osvetovou
činnosťou, pedagogickou publicistikou, školsko-organizačnou prácou a
ďalšími činnosťami, ktoré Zgútha ukazujú ako osobnosť neustále burcujúcu
za všeľudské ideály, mimoriadne angažovanú, tvorivú a činorodú ako na
poli cirkevnom, tak aj školskom a verejnom. Z tohto pohľadu je Zgúthova
osobnosť zaujímavá pre našu školskú historiografiu, ale zostáva
nespracovaná a nedocenená a tento rest bude treba ešte odstrániť.

*Jedným z rozsiahlych autorských diel, ktoré Zgúth po sebe zanechal v
rukopise a nebol plne publikovaný sú aj prítomné Pamäti slovenského
učiteľa (kantora). Začal ich spracovávať v tridsiatych rokoch 20.
storočia, teda v pokročilom veku života. Bezprostredným impulzom k
písaniu pamätí bolo stretnutie so školským pracovníkom Rudolfom
Kratochvílom, ako o tom píše hneď v úvode. Motívov však bolo iste viac:
Zgúth bol aj v pokročilom veku neustále mimoriadne činorodý, mal
mnohoročné publikačné skúsenosti, ale zrejme najdôležitejším motívom
bola ambícia odovzdať nasledujúcim generáciám síce osobný, ale pritom
pravdivý obraz o živote a každodennej práci učiteľa v období posledných
desaťročí pred vznikom Československej republiky. Považoval za potrebné
zachovať čo najvernejší obraz zápasu učiteľa cirkevnej elementárnej
školy vo vari najťažšom období vývoja nášho školstva, v období
maďarizácie. Veľmi zreteľne vystupuje z Pamätí skutočnosť, že práve
učitelia cirkevných škôl, nemnohí slovenskí vlastenci, bez ohľadu na
vlastný prospech a existenčnú neistotu zotrvali na pozíciách slovenského
národného života a tuto ideu odovzdávali zverenej mládeži. Potvrdzuje to
aj autor publikácie o Mošovciach, keď píše: „Počas pôsobenia v
Mošovciach vykonal nesmierne množstvo ľudovýchovnej práce, zároveň bol
aktívnym podporovateľom slovenských národných akcií. Za jeho čias
mošovská škola prekvitala. Bol obdarený schopnosťou preniknúť do duše
každého žiaka, v časoch silnej maďarizácie ich nenútene učil láske k
materinskému jazyku a k vlastnému národu. Knihy zo školskej knižnice sa
dostávali do mošovských rodín, nacvičoval divadelné predstavenia,
organizoval vzdelávacie kurzy, písal učebnice pre ľudové školy, tvoril
básne."*

Už prvé časti spomienok, v ktorých mapuje svoje rodinné korene, detstvo,
mladosť a vykresľuje atmosféru, udalosti a osobnosti škôl, ktoré
absolvoval, sú bohatým zdrojom cenných postrehov, informácií a
historických hodnotení. Z mnohých riadkov jeho spomienok vysvitá, že ---
s odstupom rokov --- si vysoko cenil mnohých svojich učiteľov a
uznanlivo sa vyjadroval o ich učiteľskom pôsobení a osobnostnom profile.
Týka sa to aj učiteľov učiteľského ústavu v Lučenci, hoci práve tu mohol
personifikovať svoju zatrpknutosť zo skutočnosti, že ho musel
nedobrovoľne v roku 1881 po obvinení z panslavizmu opustiť.

V ďalších častiach zachytil svoju každodennú učiteľskú prácu, a tým
poukázal na kľúčovú úlohu učiteľa vo výchove mládeže. Dokumentoval
nevyhnutnosť pevného charakteru, tvorivosti a obetavosti učiteľa pri
výchove zverenej mládeže. Pritom treba podčiarknuť, že aj v častiach,
kde píše o osobnejších záležitostiach, zostáva vo svojich výpovediach
vecný, objasňuje spoločenské, pedagogické i osobné súvislosti školských
udalostí triezvo a s prihliadnutím na dokumentačnú hodnotu spomienok.

*V Pamätiach slovenského učiteľa (kantora) nastoľuje celý register tém.
Obzvlášť prínosný je jeho pohľad do vnútra školského vyučovania. Na
mnohých stránkach rukopisu si všíma organizáciu a metodiku vyučovania na
elementárnej škole. V praktickom učiteľskom pôsobení kládol veľkú
pozornosť na udržanie optimálnej disciplíny žiakov a prináša rad
príkladov uplatňovania trestov a odmien. Rovnakú pozornosť venoval
udržiavaniu poriadku a čistoty v triede, v priestoroch školy. Zvlášť
poučné sú opisy metodických postupov pri vyučovaní jednotlivých
vyučovacích predmetov: náboženstva, slovenského a maďarského jazyka,
reálnych predmetov. Z tohto hľadiska mal síce základnú učiteľskú
prípravu, ale podstatnú časť majstrovstva získal praktickou činnosťou,
pozorovaním, teoretickým zovšeobecňovaním a nakoniec aj odovzdávaním
svojich skúseností prostredníctvom metodických statí a neskôr aj
prostredníctvom tvorby učebníc pre ľudové školy. Možno ho považovať za
propagátora praxou overených pedagogických poznatkov. K tomu sa viažu
zaujímavé opisy kontroly vyučovacích výsledkov, zabezpečovania školskej
dochádzky a školských inšpekčných návštev. To všetko nemá len literárnu
a estetickú hodnotu, ale je to aj pomerne spoľahlivý prameň poznania
reálneho vyučovacieho procesu v podmienkach málotriednej elementárnej
školy a iste ho privítajú aj bádatelia v dejinách školstva, nakoľko
takýchto informácií je v oficiálnych školských a pedagogických prameňoch
skromne. Pre historikov školstva budú zaujímavé aj tie pasáže spomienok,
v ktorých podáva medailóny svojich učiteľov a profesorov, škôldozorcov,
ako aj učiteľov mošovskej cirkevnej ev. a. v. elementárnej školy, ktorí
prispievali k rozvoju vzdelanosti a kultúrnej úrovne Turca.*

*Ak čítame Zgúthove spomienky, treba pripomenúť, že nie sú v našej
historicko-pedagogickej spisbe ojedinelým dielom, ale majú i svojich
literárnych súputníkov. Podobne sú totiž zamerané Spomienky učiteľa od
Eduarda Oravského, ktoré zachytávajú autorov osobný pohľad na premeny
školstva, výchovy a vzdelávania tam, kde Zgúth časovo končí, teda v
období prvej svetovej vojny a dovršuje ho obdobím zániku ČSR. Zhodou
okolností Oravský študoval práve na Štátnom koedukačnom učiteľskom
ústave v Leviciach (1918-22). Iným podobným dielom sú Spomienky Pavla
Gallu (1884 --- 1964).* *Jeho životný beh mal po profesionálnej stránke
mnoho spoločných čŕt so Zgúthom a vo svojich spomienkach naň časovo
nadväzuje, keď približuje svoje pôsobenie vo funkcii škôldozorcu v
Prešove v období I. ČSR.*

*Zgúthove Pamäti slovenského učiteľa (kantora) sú zaujímavou
spomienkovou prácou plnou faktografických údajov o dejinách školstva
všeobecne i dejinách škôl, na ktorých Peter Pavol Zgúth pôsobil. Sú
naplnené zaujímavými dejmi a ľudskými osudmi, čo tieto rukopisné stránky
robí aj zaujímavým čítaním. Aj preto si zaslúžia, aby sa z archívneho
depozitu dostali na svetlo sveta a zrozumiteľným slovom prehovorili aj k
súčasníkom.*

Česi majú, vraj, svojho „starého kantora" od J. Kosinu,*
\\footnote*{Kosina, Jan Evangelista (1827 --- 1899), učiteľ, spisovateľ,
lit. kritik, autor beletrizovaných spomienok Život starého kantora 1, 2
(1899,1900).}, Slováci nemajú, mohol by si napísať život starého
slovenského kantora --- povedal mi priateľ z referátu (R. Kratochvíl),
*\\footnote*{Rudolf Kratochvíl (1886 --- 1950), pedagóg a školský
pracovník. V čase stretnutia so Zgúthom pracovník Referátu Ministerstva
školstva a národnej osvety v Bratislave.}, s ktorým som sa náhodou
zišiel v Štubnianskych Tepliciach. Pomyslel som si: dobre by bolo, aby
aj Slováci mali svojho kantora, ale necítiac v sebe schopnosti, tým
menej povolania, odvetil som mu: prečo práve ja, keď sú mnohí
povolanejší na to, aby opísali dobu a časy, do ktorých živobytie
slovenského učiteľstva upadlo do ťažkej poroby. Myšlienka dva roky
spala, ale nezaspala naveky. Prebúdza sa k životu nádejou, že, hoci pri
skromných daroch a nakoľko vládze sa rozohniť pamäť, zachytím aspoň
jednotlivé momenty zo svojho života a vyhoviem priateľovej žiadosti.
Rozmýšľam: ako to urobiť. Či opísať ho anonymne alebo v rámci svojho
životopisu? Keďže v anonymnom opise pri udávaní dejov a ich pôsobiska by
sa jednako prezradila osoba autorova, volil som spôsob druhý, hoci príde
mi vyznať sa s Gedeonom: „Hle, rod můj chatrný jest v pokolení
Manassesovu, a já nejmenší v domu otce svého" (Kniha sudcov 6, 15),
pravda, s rozdielom, že muž Boží osvedčil silu, kým ja, ako reprezentant
učiteľstva sa nemám čím pochváliť. Rod môj je chatrný v rodine
slovenskej a ja najmenší som v dome otca svojho. Opíšem ho teda v rámci
životopisu, veď život slovenského učiteľa kantora za maďarského režimu
bol takmer totožný, v dejoch a v utrpeniach viac menej rovnaký.

Narodil som sa dňa 25. januára 1863 vo Vrbici, v mestečku ležiacom pri
Liptovskom Sv. Mikuláši, pripojenom k nemu po prevrate, z ev. a. v.
vyzn. rodičov: otca Jozefa a matky Žofie Langovej. Môj starý otec Andrej
sa sem prisťahoval podľa rodinného podania z Oravy, kde až podnes, ako
som sa o tom náhodou dozvedel, žijú nositelia tohto mena, najmä v obci
Veličná. Ťažko mi však prichodí veriť, že by prvotné hniezdo mojich
predkov bolo na Orave. Na území bývalej liptovskej stolice, neďaleko
oravskej hranice, leží obec Huty, ktorej obyvatelia hovoria
poľsko-slovenským nárečím, meniac spoluhlásku „h" v „g". Predpokladám
teda, že niektorý môj predok, ktorý sa prisťahoval do susednej Oravy,
azda v dobe protireformačnej, na otázku: odkiaľ pochodí, mohol odvetiť:
„z Gút", namiesto „z Hút", a to mu zostalo navždy priezviskom. Istá pani
farárka zo zemianskeho rodu, tu v Turci, mi pripisovala zemiansky pôvod,
lebo, vraj, to „z" znamená „von", ergo „von Gut". Nuž, ak som, tak len
taký „zeman, chleba nemám". Či môj starý otec už s týmto prischnutým
menom prišiel do Vrbice, netopí pochybnosti. Toľko k etymológii môjho
rodinného mena.

Otec môj, podľa zamestnania garbiar, akých toho času bolo drahné vo
Vrbici a z nich neskoršie mnohí sa stali neskôr fabrikantmi, bol po celý
život cirkvi i národu verne oddaný. V patentálnych bojoch a v borbe
medzi odnárodnenou liptovskou šľachtou a vtedajším ev. kňazom Michalom
M. Hodžom, stál vždy na strane Hodžovej, až do jeho vyhnania z vlasti. O
jeho národnom povedomí svedčí, že sa zúčastnil na prvom valnom matičnom
zhromaždení v Turčianskom Sv. Martine. Spomeniem epizodku, ktorá sa mu
tam vtedy prihodila. Mikulášski a vrbickí mešťania nosievali zvláštny
kroj: úzke nohavice na remeň do čižiem zvláštne vykrojených a
vyleštených, lajblík (vestu) až po hrdlo zapnutý, okolo hrdla uviazanú
čiernu šatku a „atilu" s vreckami na zadnom krídle. V novom úbore takto
vyparádený stál v zástupe stisnutý a za ním na stoloch iní účastníci,
keď v tom, z tých na stole stojacich ktosi chcel zostúpiť, ale
zostupujúc habol nohou nevdojak do vrecka atily a --- bolo po jej sláve.

Moja matka bola bohabojná a o blaho svojich dietok svedomite
starostlivá. Starší brat Ján len na jej naliehanie a pričinenie išiel na
strednú školu do Prešova a neskôr na revúcke slovenské gymnázium a s ním
spojený učiteľský ústav. Že dosiahol cieľ a stal sa učiteľom, je hlavne
jej zásluha. Pri skromných hmotných pomeroch pracovala do úmoru, aby mu
umožnila zavŕšiť započaté štúdium. Šitím a odpredajom dorobeného plátna
mu poskytla na štúdium potrebné prostriedky.

Spomedzi štyroch synov prví dvaja zomreli v útlom detskom veku. Tretí
syn, už spomenutý Ján, starší odo mňa o celých desať rokov a ja, ktorý
som sa narodil v pokročilom veku rodičov, keď otec mal 50 a matka 42
rokov, zostali sme pri živote. Môj príchod na svet matka ťažko niesla,
netušiac, že sa jej časom stanem oporou a opatrovníkom v jej vdovstve,
tým menej, že práve ja jej zatlačím oči. Také nevyspytateľné sú cesty
božie!

V mladom veku som býval telesne slabý. Pripisujem to prílišnej opatere
matkinej, ktorá nedovolila vetríku na mňa poduť, bojac sa o moje zdravie
a život. I pri telesnej slabosti som býval stále zdravý. Len raz, v
šiestom roku, ochorel som na zápal pľúc, ktorému som takmer podľahol.
Vďaka milosti Božej, že som po troch mesiacoch vstal z lôžka. S telesnou
slabosťou úzko súvisela energia a pružnosť duševná. Býval som natoľko
bojazlivým, že v blízkosti psa alebo mačky som cítil nesmierny strach a
utiekal som sa pod ochranné krídla matky. Keď vošiel pes do izby, už som
bol na kanapku alebo na stole. Moja matka ma mala sťa zrenicu oka a azda
preto ma obsýpala toľkou láskou, že brat Ján bol vzdialený z domu na
stredných školách a jemu náležitú časť prenášala na mňa. S bratom som sa
stýkal len cez prázdniny, keď dospieval v mládenca. Vôbec si na neho
inak nespomínam. Keď prišiel domov, imponoval mi telesnou i duševnou
prevahou. Z tejto okolnosti vyplývalo, že v detskom veku som býval
odkázaný sám na seba. Nemajúc vekových druhov v rodičovskom dome a
nevyhľadávajúc ich ani v susedných domoch, prebavil som sa i 2 --- 3
hodiny sám so sebou. Obyčajne som si sadol na dvorový plot, na dva
vyčnievajúce koly som priviazal hrubé špagáty a poháňal ich sťa kone.
Akokoľvek ma matka milovala, jednako nikdy neváhala s trestom, keď som
si to zaslúžil, kým otec, neprejavujúci mi nijakú okázalú lásku, ma
nikdy nepotrestal. A predsa som viac miloval matku než otca, azda preto,
že som sa bál stratiť jej lásku.

V detskom veku sa mi stala malá nehoda. Na návšteve u tetky, otcovej
sestry, v Sokolčiach i s matkou a bratom, bavil som sa s fľaškami,
prelievajúc zjednej do druhej vodu. Idúc k potoku po vodu potkol som sa
o kameň, fľaška mi vrazila do úst a poranila ich v smere šikmom k brade.
Dodnes mám jazvu na tvári. Podobne stihla nehoda i brata. Po mojej
nehode, pre letnú horúčavu, nocoval brat so švagrom v sene na povale,
otvorenej nad pitvorom. V noci poloprebudený chcel ísť von, nevediac,
kde sa nachádza, prišiel k otvoru a spadol zo 4-metrovej výšky na
pitvor. Pád bol natoľko šťastný, že sa len nepatrne poranil na hlave.
Možno si predstaviť matkino súženie, keď doviedla otcovi miesto zdravých
synov dvoch poviazaných lazarov. Smutné následky vystali pre oboch.

V 6. roku nastúpil som školské učenie. Vrbica je dnes politicky spojená
do jednej obce so Sv. Mikulášom, ale i vtedy tvorila matkocirkev
vrbicko-sv.-mikulášsku, ktorá vydržiavala vlastnú cirkevnú školu s tromi
učiteľmi. V tejto škole som prijal počiatky literného umenia.

Prvým mojim učiteľom bol Jurko Kmeť, neskôr učiteľ v Istebnom. Na tento
čas sa pamätám nejasne. Len to mi utkvelo v pamäti, že som ťažko chápal
počiatky učenia. Z Kmeťovej školy som prešiel, neviem po akom čase, ku
Karolovi Ruppeldtovi, výtečnému znalcovi hudby. *\\footnote*{Karol
Ruppeldt (1840 --- 1909), zbormajster, hudobný skladateľ a učiteľ, vydal
viacero výberov úprav zborových skladieb a piesní.}. Tento vzácny muž
vychoval dve generácie v národnom duchu. Živou letorou mocne pôsobil na
mládež v telesnom i v duševnom smere. Pod jeho rukou i tichí šuhajci
nabývali energie a stávali sa životaschopnými. Učenie išlo hravo.
Národnými piesňami, ktorým nás učil v dvojhlase, rozžal iskru národného
povedomia, že nebolo možné uhasiť ju prúdom streštenosti ani potom, keď
loďku života zavial vietor na cudzie vody. Jurko Kmeť a čiastočne i
Karol Ruppeldt učili v starej drevenej škole na záhumní, za kostolom. Od
Ruppeldta ma prevzal do vyšších tried Ján Drahotín Makovický, vysvätený
kňaz a kaplán cirkvi vrbicko-sv.-mikulášskej, neskôr ružomberský farár.
*\\footnote*{Ján Drahotín Makovický (1818 --- 1884), kňaz, spisovateľ a
učiteľ.}. Od neho som prijal základ pre ďalšie úspešné štúdium. V jeho
škole predné miesto zaujímala materinská reč. Raz ju použil ako
prostriedok na jasné pochopenie učebnej látky, inokedy podriadil reálie
jej službe. Tým dosiahol dvojitého výsledku: naučil žiactvo myslieť a
zaujímavým spôsobom priviedol predmet k povedomiu duše; hneď učil
prakticky vysloviť myšlienky v správnej reči. Prínos jeho metódy som
náležité ocenil na stredných školách, kde, hoci v cudzej reči, učil som
sa povedome, bez nabifľovania spústy cudzích slov. Materinskú reč ako
predmet vyučoval tak zdarne, že z jeho školy vyšlí žiaci písali takmer
bezchybným pravopisom, a to i takí, ktorí boli okolnosťami do protivného
tábora vsotení, ba verejne chválili sa tým a vyznali (notár Julo Sokol),
že za znalosť slovenského pravopisu ďakujú výlučne Makovickému. Vyvolený
za farára do Ružomberku roku 1872, rozlúčil sa k veľkej žalosti našej s
nami i so školou.

Týmto dobrým učiteľom sme sa snažili i my zavďačiť za ich prácu a lásku.
Dialo sa to na deň ich menín. Učebňu sme ozdobili kvietím a chvojím, ako
kedy prišlo, na stolíku ozdobenom kvetmi, zostavili sme monogram,
poverený gratulant zablahoželal a oddal skromný dar. V ich i našich
očiach sa sperlili slzy vzájomnej vďaky.

Makovického miesto zaujal Pavel Krman, profesor na revúckom ev.
gymnáziu, ktoré maďarská vláda o rok neskôr zatvorila a jeho majetok
zhabala. *\\footnote*{Pavel Krman (1836 --- 1879), spisovateľ a učiteľ.
Na revúckom gymnáziu pôsobil v rokoch 1864 až 1872, v Mikuláši učil v
rokoch 1872 --- 1878. Zomrel o rok neskôr.}. Úradu a chleba pozbavených
profesorov sa ujala slovenská verejnosť. Vysvätených kňazov povolali
jednotlivé cirkevné zbory na uprázdnené stanice za farárov; ostatní,
ktorým sa nedostalo farárskych staníc, stali sa učiteľmi na ľudových
školách. Pavel Krman však pre súkromné okolnosti o rok skôr, než bolo
zatvorené revúcke gymnázium, sa stal učiteľom na škole
vrbicko-sv.-mikulášskej a súčasne i cirkevným kaplánom. Azda predvídal
pohromu, ktorá o rok neskôr záhubne zatriasla jediným slovenským
ústavom. Iné dva, turčiansko-sv.-martinský a kláštorský pod Znievom,
boli len nižšími gymnáziami so štyrmi triedami. On, ktorý na revúckom
gymnáziu vyučoval vo vyšších triedach klasickým rečiam, musel sa trápiť
s 10 --- 12-ročnými chlapcami. Na vrub tejto okolnosti treba pripísať
duševnú náladu, ktorá ho opanovala a ktorou si odpudil zverených
šuhajcov. Ťažko to niesol on, no my sme ťažšie znášali jeho drsné
zaobchádzanie a hlboko sme cítili stratu svojho dobrého „pána profesora"
Makovického --- ako vtedy menovali v Mikuláši učiteľov ľudovej školy.
Jeho povahu charakterizovala mrzutosť a podráždenosť. Vďaka nej nikoho
neušetril, nech to bol aj najpilnejší, najskromnejší a najtichší žiak. V
návale podráždenosti nevedel prispôsobiť trest individualite a výchove
žiaka, ani k rozmeru priestupku. I mne sa dostalo nezaslúženého
pokarhania a trestu. Kým predošlí učitelia so mnou a s inými láskavo
zaobchodili, on siahol hneď k drsnému prostriedku, ktorý nebol v priamom
pomere k priestupku. Neviním jeho, viním okolnosti, ktoré tento duševný
stav zavinili. Dalo sa predpokladať, že zlo nadobudne širších rozmerov.
Tak sa i stalo. Krmanovu školu som navštevoval dva neúplné roky od
februára 1872 do decembra 1873. Asi po piatich rokoch videl som ho
ostatný raz v Lučenci, keď som v šk. r. 1878/79 navštevoval I. ročník
štátneho učiteľského ústavu. V ošumelom rúchu, vyziably a na rozume
potrhlý zjavil sa za zimného rána na dvore ústavu, silno gestikulujúc a
hlasno slovensky deklamujúc, čím upozornil na seba žiactvo. Istý Šándor,
jeho bývalý revúcky žiak, dal sa s ním po slovensky do reči. Hoci
slovenčina bola tam cudzou a tupenou rečou, jednako nebolo posmešníka
medzi neslovenskými spolužiakmi. Všetci ho úprimne ľutovali. O krátky
čas som počul zvesť o jeho tragickej smrti.

V roku 1873 si zúriaca cholera vyžiadala v mojom rodisku mnoho obetí.
Naša rodina bola ušetrená; ja som ju mal len v malej miere. Brat Ján, v
tom čase štrbský učiteľ, zavítal do rodinného kruhu, aby ho prípadne mal
kto zaopatriť v chorobe. Vtedy som ešte nechápal hrozné následky tejto
neresti, hoci som mal príležitosť denne pozorovať mnoho obetí
zachvátených cholerou, lebo môj rodný dom tesne susedil s obecnou
radnicou, takzvanou „zbierkou", kam donášali mŕtvych a odtiaľ po
odbavenej pohrebnej počestnosti vynášali na cintorín. Necítil som s
opustenými. Po utíšení cholery vzdali sme vďaku Všemohúcemu, že zachoval
našu rodinku pri živote, ani zďaleka netušiac blížiacu sa k nám pohromu.

Vzápätí za cholerou začala zúriť horúčka (týfus), ktorá uložila na
smrteľné lôžko môjho dobrého otca. Ešte zdravý a čerstvý vybral sa
koncom novembra na jarmok do Brezna, no dojdúc tam, bez toho, aby tovar
vyložil, vrátil sa chorý domov. Zaľahol a, i pri svedomitej opatere, po
troch týždňoch dňa 19. decembra 1873, odobral sa od nás na večnosť. Táto
udalosť tak mocne zatriasla mojou detskou dušou, že azda po prvý raz v
živote pocítil som osteň krutého bôľu a ťažkej straty.
*\\footnote*{Slovenský biografický slovník uvádza rok 1874.}.

Hmotné pomery mojich rodičov boli neblahé, majetok zaťažený dlžobou,
nezostávalo teda iného, ako dať ho do prenájmu a na bratovo srdečné
pozvanie odsťahovať sa do Štrby. V januári 1874 sme odišli k bratovi,
ktorý nás vďačne privinul k svojmu synovskému a bratskému srdcu. Od toho
času staral sa brat Ján svedomite o moje telesné i duševné blaho.

V prerušenej školskej dochádzke som pokračoval v Štrbe, navštevujúc
školu Jurka Ilavského, učiteľa starších dietok. *\\footnote*{O tomto
učiteľovi nemáme informácií, vieme, že v Štrbe učil od roku 1856.}. Brat
vyučoval nižšie tri ročníky. Mikuláš je inteligentné slovenské mesto a
sídlo bývalej stolice, Štrba naproti tomu veľká dedina s roľníckym
obyvateľstvom. Z toho plynulo, že rozdiel medzi prvou a touto školou
vzhľadom na rozmer učebnej látky a na metódu bol zjavný a na ujmu tejto
i odlišný. Tu som opakoval to, čo som dávno vedel z mikulášskej školy.
Inak musím poznamenať, že Ilavský bol dobrý a láskavý učiteľ.

Dobrý môj brat spozoroval moju túžbu po ďalšom učení. Knihy mi boli
najmilším povyrazením. V tom veku som prečítal temer celú zábavnú časť
skromnej slovenskej literatúry. Obsahu kníh, určených starším, som
porozumel a čítal ich so záujmom a pôžitkom. Časopis Orol, predtým
vychádzajúci beletristický časopis Sokol, Kalinčiakove povesti,
Paulínyho Besiedky, Dumného Nevädze a iné diela mi poskytovali príjemnú
lektúru. Tejto kníhmilovnosti pripisujem i rozvoj chápavosti a vtipu,
čoho som na začiatku školovania postrádal. Oceniac moju túžbu po učení,
rozhodol sa brat, že ma na svoje trovy vystrojí na stredné školy. Iný,
vzhľadom na skromné hmotné pomery, by dnes pokladal podobný úmysel za
nerozum a pošetilost\'. Bola to veľká obeť. Ale práve v tom sa javí jeho
bratské srdce a záujem o moju budúcnosť. On, ktorý mal ročný dôchodok
asi 400 zl., hotový bol priniesť svojmu bratovi takú veľkú obeť.

V roku 1874 zavisli čierne mraky nad revúckym slovenským gymnáziom.
Neprajníci, na čele so zlopovestným županom Belom Grünwaldom, udreli naň
zo všetkých strán, aby ho v blahodarnej činnosti zastavili a tým
znemožnili štúdium slovenskej mládeži, kam dochádzala, aby uhasila smäd
čerstvým prúdom svojskej, kresťansko-národnej kultúry. Aby to dosiahli,
obvinili ho demonštratívne a tendenčné z protištátnych zámerov, ktoré,
hoci vyvrátené, stačili na smrteľný výrok. Výrok predniesol úradný
Budapešti Közlöny z 25. augusta 1874 v tomto znení: „Jeho cis. a ap. kr.
Veličenstvo na predostretie uhorského kráľ. ministra bohočestia a
verejnej výučby na základe bež. r. dňa 20. augusta (1874) vydaného
najvyššieho rozhodnutia bývalé ev. a. v. veľkorevúcke gymnázium a
tamojšie učiteľské semeniště, ponechajúc zakladateľom právo naloženia s
ich základinami cestou Gemerskej stolice, konečne rozpustiť nariadilo."
Dňa 3. septembra t. r. na generálnom konvente v Pešti zhromaždení
hodnostári ev. a. v. cirkvi vystrojili mu pohreb. Pri živote zostali
ešte dve nižšie gymnáziá, totiž rímsko-katolícke v Kláštore pod Znievom
a evanjelické a. v. v Turčianskom Sv. Martine. Hodiny života boli i
týmto spočítané, ba kláštorské ešte v tomže roku zatvorené.

Hoci vyšetrovanie proti turč.-sv.-martinskému gymnáziu pokračovalo,
jednako môj brat, nepočítajúc s touto okolnosťou, zaviedol ma do
Turčianskeho Sv. Martina. Bezpochyby urobil tak vedený zásadou, že náuky
poskytnuté na prirodzenom základe majú vzhľadom na ďalší úspešný postup
nespornú trvácnosť. Urobili tak i mnohí rodičia rím.-kat. náboženstva,
ktorí svojich synkov priviedli na ev. gymnázium martinské. Znášanlivosť
medzi konfesiami nebola vtedy ešte tak narušená ako dnes. Panoval ešte
vždy duch moysesovsko-kuzmányovský.

Život v Martine patrí k najjasnejším chvíľam môjho mladého života.
Prišiel som neznámy k známym, zďaleka medzi blízkych, blízkych rečou i
srdcom, preto nie div, že už po niekoľkých dňoch som sa cítil spokojný a
blažený a nezatúžil som po rodnej krvi. Z telesnej stránky bolo o
všetkých žiakov rovnako dobre postarané. Stravovanie mala v rukách
správa školy. Rozdelili nás do štyroch meštianskych domov, kam sme
dochádzali v počte asi po dvadsať na obed a večeru. Strava bola výživná
a dobrá. Obed i večera sa začínali a končili modlitbou, ktorú predriekal
žiak zo 4. triedy, takzvaný senior. On delil dobrý ražný chlieb, dobrej
veľkosti, každému po štvrtine. Mojim seniorom bol Matej Bencúr Kukučín,
už vtedy vážny a skromný. Náhodou som sa stravoval v tom dome a v
domácnosti, u Kožehubov, kde som býval s druhmi Petrom Kompišom,*
\\footnote*{Peter Kompiš (1859 --- 1929), spisovateľ, vydavateľ,
redaktor, úradník.}, vtedajším treťotriednikom a neskorším hlavným
účtovníkom banky Tatra, a Milkom Ilavským, ktorý so mnou navštevoval
prvú triedu. Na domácu slečnu, neskoršiu pani Vančovú, spomínam si s
úctou a vďakou za jej svedomitú opateru. Tomu som dal výraz rečou,
prednesenou v januári 1932 nad jej hrobom.* \\footnote*{Mária Vančová,
rod. Kožehubová (1885 --- 1932), matka politika a kultúrneho pracovníka
Miloša Vanču (1870 --- 1970).}.

Pri učení som nemal ťažkosti. Brat ma už cez prázdniny precvičil v
základoch latinskej reči. Moji profesori boli na výške svojho povolania;
boli dobrosrdeční a zhovievaví. Učili žiakov z lásky k povolaniu a
vychovávali ich láskavým a podľa potreby i prísnym slovom, príkladom
bezúhonného života. Správcom školy bol staručký Martin Kramár. Býval v
školskej budove. Nezbedníci ho hnevali pukaním z papierových pukačiek na
chodbe. Dostalo sa im zavše i výprasku „kocárom" (korbáčom), ktorý nosil
pod kabátom. Jeho spoluprofesormi boli: Jozef Nedobrý (mne veľmi dobrý),
Ján Dérer, Gustáv Dérer a Ján Kadavý, učiteľ spevu, všetci už nebohí.

Každodenné vyučovanie sa začínalo krátkou bohoslužbou, spevom a
modlitbou, ku ktorej sa žiactvo zhromažďovalo zo všetkých tried i s
profesormi do najväčšej učebnej siene I. triedy. Po nábožnom výkone sa
rozišlo do svojich tried. Podobne v nedeľu, najmä v zimných mesiacoch,
odbavovali sa služby božie v učebnej sieni v širšom rozmere: so spevom,
modlitbou a primeranou kázňou. Dojem jedných i druhých služieb božích sa
mi vryl hlboko do duše a keď som neskôr prešiel na cudzojazyčné
gymnázium, kde sa nevenovala nijaká pozornosť mravno-kresťanskej
výchove, vznikla v duši túžba po duševnej potrave. Tu som už vtedy
poznal ohromný rozdiel vo výchove mládeže, lebo kým tam nás viedli
rozumne k známosti božej a vštepovali v nerozvité srdcia vieru v
Trojjediného, tu mienili nahradiť výchovu šablónovitou disciplínou
založenou na drsnom princípe školských zákonov. V Martine pestovali
nielen rozum, ale šľachtili i srdce a vzdelávali dušu, slovom:
vychovávali mládež. A či vari táto ustanovizeň bola tŕňom v oku
nepriaznivcov, že i táto škola mala padnúť, lebo sa desili mládeže
mravno-kresťansky odchovanej?!

Ako druhý zvyk, ktorým sa pestovala súťaživosť v rozumovom napredovaní,
menujem mesačné utrieďovanie mládeže. Triedni profesori nám každý mesiac
oznámil utriedenie (klasifikáciu) zo školských predmetov. Prvý raz sa
tak stalo začiatkom decembra. Táto udalosť vzbudila záujem o výsledok
vlastnej usilovnosti a pokroku v učení u každého z nás. Silne na mňa
účinkovala a mala blahodarný vplyv tým, že vystupňovala usilovnosť a
svedomitosť dovtedy venovanú štúdiám. Nečakane sa mi dostalo verejnej
odmeny vyhlásením, že medzi 37 žiakmi zaujímam prvé miesto, nakoľko som
dostal zo správania, usilovnosti, pozornosti a 7 predmetov „výbornú" a z
3 predmetov „dobrú" známku. Cítil som sa nevýslovné šťastný.

Ale čoskoro (v mesiaci december) stihla ma nehoda, ktorá narušila
pokojnú náladu. Pred vyučovaním mi podal spolužiak Metod Bodický
odštiepený kúsok z bridlicovej tabuľky, aby som ho zahodil do kúta k
peci. Vyhovejúc jeho žiadosti, poranil som ním na hlave spolužiaka
Alberta Politzera. Bol som kruto potrestaný. Krutosť trestu pripisujem
tomu, že poranený žiak bol náhodou Žid. Opatrnosť, aby môj čin nebol
vykladaný ako náboženská neznášanlivosť a použitý ako dôvod proti
gymnáziu, že beztrestne dovoľuje páchať prečiny proti inoveriacim v
čase, keď trvanie ústavu viselo na nitke, podobne pripisovaný výchove a
straníckej disciplíne školskej, diktovala trestajúcemu profesorovi výmer
trestu, ktorý nestál v priamom pomere k priestupku. Profesor Gustáv
Dérer ma dal stiahnuť na lavicu a najsilnejším žiakom Janišom vyplatiť
mi šesť palíc a celkom nevinnému Bodickému tri palice. Zvláštna zhoda
okolností: trest vykonal katolík na evanjelikoch pre poranenie žida.
Prijal som ho s pocitom krivdy a dlho som nevedel nadobudnúť duševný
mier, lebo nie bolesť, ale pohanenie pred triedou a žiactvom ostatných
tried spôsobilo narušenie duševnej rovnováhy natoľko, že som nemohol ani
spávať. Spolužiaci, súťažiaci so mnou v učení si bláhali: už, Zgúth,
nebude prvým žiakom v triede! Ale nádej ich úplne sklamala, lebo pri
januárovom utriedení som dostal síce zo správania druhú známku, z
pilnosti, pozornosti a 12 predmetov prvú a z dvoch predmetov tretiu
známku. Toto zatriedenie mi zaistilo znovu prvé miesto v triede a
zahojilo ranu. Trestajúci profesor mi bol naďalej naklonený. Po rokoch
som sa s ním zišiel na zhromaždení v Martine a pripomenul som mu
udalosť. Ale také boli vtedy pomery!

Vyšetrovanie proti martinskému gymnáziu bolo v behu. V dňoch 12. --- 14.
augusta 1874 bol konvent preddunajského dištriktu v Dolnom Kubíne, na
ktorom superintendent Geduly vydal svedectvo o bezdôvodnom podozrievaní
gymnázia z nevlastenectva, dôvodiac, že od nikoho nedostal žaloby proti
nemu a na vlastnej skúsenosti pri minuloročnej kanonickej vizitácii sa
presvedčil, že niet príčiny žiadať proti nemu vyšetrovanie. Konvent
správu schválil a pre prípad, keby predsa bolo zavedené vyšetrovanie,
zvolil povereníctvo, ktoré by pri ňom bolo prítomné a zastupovalo záujmy
dištriktu. Jeho členmi boli: Samuel Novák, Andrej Hodža, Ladislav
Bobrovniczky a Ferdinand Révay. Súčasne uložil delegátom generálneho
konventu, „aby uzavretie konventu zastávali a i proti výroku potisského
dištriktu, ktorým bolo revúcke gymnázium i s učiteľským seminárom
zrušené, protestovali", hoci ešte pred zasadnutím generálneho konventu
Budapešti Közlöny dňa 25. augusta 1874 v č. 192 priniesol najvyššie
rozhodnutie, že „Jeho Veličenstvo na návrh ministra gymnázium revúcke a
semeniště nariadilo zrušiť." Generálny konvent sa zišiel dňa 3.
septembra 1874 a v otázke martinského gymnázia uznal za potrebné vyslať
proti nemu vyšetrujúcu komisiu. Členovia komisie boli: Otto Dessewfy,
Ján Sárkány, Pavel Zelenka, Daniel Jankó a Jozef Prokopíus.*
\\footnote*{J. Mátej uvádza aj Tomáša Pechu. Pozri: Mátej, J.: Martinské
gymnázium a jeho miesto v dejinách slovenského školstva (1867 ---
1875).}. Vyšetrovanie bolo 3. novembra 1874. K členom komisie sa
pripojili velebný kňaz a senior Samuel Novák ako jediný člen dištriktom
vyslaného povereníctva a majestátnej postavy Viliam Paulíny-Tóth ako
predseda patronátu. Komisia išla z triedy do triedy v sprievode správcu
a profesorov. Všade skúšala pokrok z učebných predmetov, najmä z
maďarskej reči. Dostalo sa i mne viac ráz odpovedať, azda i preto, že
som bol prvým žiakom v triede. Hoci žiactvo každej triedy stálo na
stupni zákonom predpísaných rozumových známostí, hoci tomu dali výraz i
prítomní vyšetrovatelia, že nenašli ničoho protištátneho, jednako bol
výrok smrti na pokyn zhora vopred určený. Formálne publikovanie výroku
vyžadovalo riadne zavŕšiť prvý polrok, aby žiaci, vystrojení
svedectvami, na prípad zatvorenia, mohli prejsť na iné gymnázium. Dňa
21. januára 1875 nastali nám tzv. „cenzúry", ktoré trvali do 29. januára
1875. Správa školy a profesori mali iste vedomie o tom, že trvanie
ústavu sa blíži ku koncu. Nám žiakom, to bolo tajnosťou do poslednej
chvíle. Komisia podala správu ministerstvu, „aby naložilo s ním podľa
ľúbosti". Ministerstvo naložilo s ním ľubovoľne, vlastne svojvoľne. V
dôsledku toho Budapešti Közlöny v 3. čísle z r. 1875 publikoval úradnú
správu, že „Jeho Veličenstvo na návrh ministra kultu rozhodnutím v
Jedľove dňa 30. decembra 1874 nariadilo zrušiť i
turčiansko-sv.-martinské gymnázium." Turčianska stolica oznámila dňa 24.
januára 1875 patronátu rozhodnutie, že účinkovanie patronátu sa zrušuje
a gymnázium sa rozpúšťa.

Dňa 30. januára 1875, v sobotu predpoludním, zo všetkých tried
zhromaždenému žiactvu po zaspievaní piesne „Co Bůh činí, vše dobré jest"
a po skrúšenej modlitbe staručký správca Martin Kramár oznámil, že
vyučovanie a trvanie školy týmto dňom prestáva a dojemnými slovami, pri
ktorých sa mu dlhá, šedivá brada potriasala a v očiach zahrali slzy
bôľu, lúčiac sa s nami, požehnal nás na ďalšiu životnú púť. Nám tobôž
sperlili sa slzy v očiach, zaplakali sme hlasito, vediac, čo nás čaká v
cudzom svete, kde panuje miesto lásky nepriazeň, chlad a opovrhnutie
preto, že sme sali mlieko slovenskej matky. Lúčili sme sa bolestne s
drahými vodcami a otcami. „Každý svojou pošiel stranou, hnaný žitia
nevôľou." Rozleteli sme sa na všetky strany, ako keď poľovník strelí do
kŕdľa spevavých vtáčkov. Správca Kramár toho dňa napoludní povolal k
sebe štyroch prvých žiakov: Jána Cimráka, Petra Kompiša, Cyrila Krnu a
mňa, aby nám rozdal polročné štipendium po 6 zl. 11 gr. zo základín k
tomu určených. Odchádzal som s bôľom a s pocitom vďaky z domu
Kožehubovského, kde som bol ubytovaný a požíval i alumnickú stravu.

Keďže správa z posledného polroka podľa môjho vedomia nevyšla tlačou,
nebude azda od veci, keď podám menoslov žiakov navštevujúcich martinské
gymnázium v poslednom polroku (1874/75) v tom poradí, ako boli podľa
úspešnosti v prvom mesiaci utriedení. Menoslov bude svedčiť o záujme
verejnosti o školu, ktorá ešte i vtedy, keď sa už dal predpokladať zánik
školy, neľutujúc obetí a nepríjemností, poslala synkov svojich na
martinské gymnázium. Menoslov s udaním náboženstva pri každom žiakovi je
nasledovný:

***I.***** *****trieda:** *1. Peter P. Zgúth, ev., 2. Michal Hodža, ev.,
3. Cyril Holuby, ev., 4. Ján Čajak, ev., 5. Ján Šimko, ev., 6. Žigmund
Paulíny-Tóth, ev., 7. Metod Bodický, ev., 8. Cyril Molitoris, ev., 9.
Ján Janúš, rím.-kat., 10. Cyril Horváth, ev., 11. Adolf Taub, izr., 12.
Dávid Weinstein, izr., 13. Fraňo Jesenský, ev., 14. Max Immerblum, izr.,
15. Jozef Péč, rím.-kat., 16. Viktor Goldperger, ev., 17. Juraj Timko,
ev., 18. Ján Čajka, ev., 19. Jakob Ungar, izr., 20. Cyril Karlovský,
ev., 21. Ján Gazdík, ev., 22. Cyril Kramár, ev., 23. Tomáš Masár,
rím.-kat., 24. Jozef Pollák, izr., 25. Arnold Lang, izr., 26. Ladislav
Markovický, ev., 27. Jozef Voliarik, rím.-kat., 28. Martin Kolek,
rím.-kat., 29. Albert Politzer, izr., 30. Štefan Danek, rím.-kat., 31.
Ján Bienik, ev., 32. Fraňo Thomka, ev., 33. Ján Peniažtek, ev., 34.
Miloslav Ilavský, ev., 35. Miloslav Križan, ev., 36. Štefan Kimerling,
rím.-kat., 37. Andrej Kuchárik, ev. Podľa môjho vedomia žijú 5.

***II. ****trieda:** *1. Cyril Krno, ev., 2. Pavel Gašpar, ev., 3. Cyril
Bodický, ev., 4. Max Taub, izr., 5. Jozef Zajmus, rím.-kat., 6. Ľudovít
Maróthy, ev., 7. Viliam Lacko, ev., 8. Ján Čajka, 9. Ján Šimko, ev., 10.
Ľudovít Jesenský, ev., 11. Martin Ježo, ev., 12. Juraj Kollárik, 13. Ján
Štarke, ev., 14. Július Švehla, 15. Pavel Milec, ev., 16. Pavel Slančík,
ev., 17. Fraňo Jesenský, ev., 18. Andrej Valocký, ev., 19. Jozef
Olejček, rím.-kat., 20. Ján Ursíny, ev., 21. Eduard Scheiberger, izr.,
22. Karol Križan, ev., 23. Ján Galanda, 24. Ján Samuely, rím.-kat., 25.
Fraňo Košina, rím.-kat., 26. Jozef Galanda, ev. Žijú 4.

***III. ****trieda:** *1. Ambro Pivko, ev., 2. Peter Kompiš, ev., 3.
Rudolf Glúcksthal, izr., 4. Ján Šípka, ev., 5. Gabriel Žarnovický, ev.,
6. Mojmír Semian, ev., 7. Štefan Algöver, ev., 8. Peter Klein,
rím.-kat., 9. Juraj Chornát, ev., 10. Bohuslav Hurban, ev., 11. Cyril
Makovický, ev., 12. Bohdan Renner, rím.-kat., 13. Ernest Križan, ev.,
14. Viktor Sámuely, rím.-kat. Žijú 3.

***IV. ****trieda:** *1. Ján Cimrák, ev., 2. Kornel Kováčik, ev., 3. Ján
Mater, rím.-kat., 4. Eduard Rohoň, ev., 5. Daniel Maróthy, ev., 6.
Jaroslav Bórik, ev., 7. Matej Bencúr, ev., 8. Jozef Dubovec, ev., 9.
Karol Rízner, ev., 10. Ján Thomka, ev., 11. Ján Janík, ev., 12. Vladimír
Makovický, ev., 13. Branislav Kadavý, ev., 14. Julius Jesenský, ev., 15.
Karol Čepčáni, ev. Žije 1.

Podľa môjho vedomia zo všetkých tried žijú 14. Ako z menoslovu vidieť,
Matej Bencúr a mnohí nevynikajúci na začiatku štúdia zvláštnym nadaním,
znamenite vynikli v živote. Podľa menoslovu navštevovalo I. triedu 37
žiakov, II. triedu 26, III. triedu 14, IV. triedu 15, všetky štyri
triedy 92 žiakov. Z nich bolo podľa náboženstva v I. triede 23
evanjelikov, 7 rímskokatolíkov, 7 izraelitov, v II. triede 20 ev., 4
rím.-kat., 2 izr., v III. triede 10 ev., 1 rím.-kat., žiadny izr., spolu
67 ev., 15 rím.-kat. a 10 izr. Podľa materinskej reči v I. triede 30
Slovákov a 7 Nemcov, v II. triede 24 Slovákov a 2 Nemci, v III. triede
13 Slovákov a 1 Nemec, v IV. triede 15 Slovákov. Spolu 82 Slovákov a 10
Nemcov.

Počet žiactva bol by iste vyšší, keby gymnáziu nehrozil zánik. Mnohí, tu
študujúci, predvídajúc pohromu, odišli do maďarských škôl.

Počet žiakov rím.-kat. náboženstva sa zvýšil pravdepodobne tým, že
katolícke gymnázium v Kláštore pod Znievom začiatkom škol. roku 1874/75
bolo už zatvorené. Je to síce môj osobný náhľad, ale svedčí o ňom
okolnosť, že kým v I. triede vzrástol počet na 7, v IV. triede bol len
jeden žiak. Prišli ako Slováci a škola ich ako takých privinula k hrudi.
Duch školy bol čisto kresťanský. Predpojatosť z jednej i z druhej strany
bola vylúčená. Židia navštevovali gymnázium viac z lokálnych výhod. Ani
voči nim nebolo predpojatosti. Uviedol som ich do počtu Nemcov, lebo
obcovacia reč rodičov bola vtedy ešte nemecká.

Duševný a mravný život školy opíšem niekoľkými črtami. Pri tom, že na
gymnáziu v náboženskom i v rečovom ohľade panovala šetrnost\' a
svornosť, lebo nebolo prípadu, že by vzniklo pohoršenie pre náboženstvo
a reč, pestovaný bol i mravno-náboženský duch. O nejakom mrzkom výstupe
a pohoršení v mravnom ohľade neviem. I v národnom smere bolo o nás
postarané. Na divadelné predstavenie --- hrali Starúša pliesnivca ---
mali sme všetci voľný, bezplatný prístup. Bolo to prvé a posledné
predstavenie v matičnej budove, ktoré som vtedy navštívil.

Napokon sa zmienim ešte o profesoroch.

Správcom gymnázia a triednym profesorom II. triedy bol Martin Kramár.*
\\footnote*{Martin Kramár (1817 --- 1895), na martinskom gymnáziu
pôsobil v rokoch 1867 až 1874. Učil aj náboženstvo, prírodopis a
krasopis. Pozri: Mátej, J.: cit. dielo, s. 74.}. Vyučoval latinčinu vo
všetkých triedach. Pre pokročilý vek požíval všeobecnú úctu, ale malí
nezbedníci zneužívali jeho dobrotu. Po zatvorení ústavu zostal temer bez
chleba. Pre starobu sa neuchádzal o kňazskú stanicu. Istý čas bol
turčianskym seniorálnym kaplánom. Láskavosťou súcitných sŕdc a
podporovaný seniorálnym dôchodkom trávil večer života pri svojej
ovdovelej dcére v Martine. Dávno pred rokmi, vo vysokom veku, zavŕšil
život plný strádania. Ako učiteľ poznal som ho na tele i na duchu
skľúčeného, on ma však nepoznal a vôbec máločo si pamätal.

Profesorom I. triedy a alumnickým eforom bol Jozef Nedobrý, prísny, ale
láskavý muž. *\\footnote*{Jozef Nedobrý (1841 --- 1921), na martinskom
gymnáziu pôsobil v rokoch 1867 až 1874.}.Myslím, že som bol jeho
miláčikom. Učil dejinným predmetom a slovenskú reč. Po zatvorení
gymnázia zaujal farársku stanicu v Částkove. Zomrel pred rokmi.

Triednym profesorom III. triedy bol Ján Dérer, rodák zo Slovenského
Pravna, človek tichej povahy a znamenitý učiteľ. *\\footnote*{Ján Dérer
(1847 --- 1904), na martinskom gymnáziu pôsobil v rokoch 1872 až
1874.}.Učil maďarskú a nemeckú reč. Stal sa farárom vo Veľkom Lome v
Novohrade, kde pred rokmi zomrel. Vynikol aj ako spisovateľ pod menom
Ján Darov.

V IV. triede bol triednym učiteľom Gustáv Dérer, narodený v Háji, vľúdny
a dobrý učiteľ. *\\footnote*{Gustáv Dérer (1845 --- 1924), na martinskom
gymnáziu pôsobil v rokoch 1869 až 1874.}. Učil prírodné vedy a
matematiku. Zaujal farársku stanicu pri nemeckej cirkvi v Černovciach,
kde i zomrel. Keď prišiel na augustové slávnosti do Martina spomenul som
mne nameraný krutý trest, čo mu prišlo ľúto.* \\footnote*{Táto veta je v
publikovanej časti pamätí, v originálnom rukopise chýba.}.

Napokon, učiteľom spevu a prípravnej triedy bol Ján Kadavý, znamenitý
hudobník.* \\footnote*{Ján Kadavý (1810 --- 1883), na martinskom
gymnáziu pôsobil v rokoch 1871 --- 1874.}. Zomrel krátko po zatvorení
ústavu.

V prvých dňoch februára 1875 prišiel brat zo Štrby, zobral mňa a
priateľovho syna, aby nás na tretí deň zaviedol na iné gymnázium. Azda
blízkosť k domovu rozhodla, že 4. februára 1875 sme išli do Kežmarku,
kam za nami došiel martinský spolužiak Peter Kompiš. Len my traja
(Kompiš, Ilavský a ja) sme pokračovali v štúdiách na ev. lýceu v
Kežmarku. Značná časť odišla na banskobystrické 5-triedne gymnázium
vydržiavané miestnou ev. cirkvou, niekoľkí, najmä katolíci, na tamojšie
katolícke, iní na přerovské. Rozohnali nás v krutej zime, až kolesá
železničných vagónov škrípali od zimy na štyri strany sveta.

Takýto chlad nás ovial na novej postati. Nikdy som sa necítil taký
opustený ako v prvých dňoch kežmarského pobytu. Úplne sme tu postrádali
rodinnú prítulnosť. Ako mora nás tlačila neznalosť vyučovacej reči,
ktorej sme, okrem niekoľkých výrazov, nerozumeli. Na škole v nižších
štyroch triedach kraľovala nemčina, hoci i maďarčina kvôli maďarským
žiakom bola druhostupňovou vyučovacou rečou. Žiaci sa učili v dvoch
rečiach. Vysvetľovalo sa najprv rečou nemeckou, potom maďarskou. Ja som
si volil nemeckú reč. Sprvu som nerozumel takmer ničomu, lebo zásoba
slov a výrazov nadobudnutá ešte v mikulášskej škole a v Martine,
nepostačovala vec pochopiť. Učil som sa naspamäť, nevedome. Vo vyšších
triedach bol ten istý poriadok, iba v obrátenom poradí. Tu zasa, popri
skromnej nemčine, dominovala maďarčina. Z toho prirodzeného čistého
ovzdušia sme boli razom presadení v chaotický systém. Nie div, že som
vynaložil všetku usilovnosť, aby som mohol riadne kráčať, jednako však
moje úsilie nemalo taký výsledok, k akému ma oprávňovali usilovnosť a
nadanie. Už i tým, že len v druhom polroku som prešiel do Kežmarku, bol
som v patrnej nevýhode oproti svojim rodákom, ktorí si v prvom polroku
osvojili istú znalosť z nemčiny, a preto nestáli v takom krutom boji s
rečou ako ja, avšak konečným výsledkom na konci roku som ich predstihol.
Podľa zatriedenia, podobného martinskému, bol som medzi 60 spolužiakmi
17. a prvý medzi slovenskými žiakmi tejže triedy.

Priateľ Kompiš, navštevujúci 3. triedu, ma zavše cvičil v slovenčine.
Dával mi látku k slohovým cvičeniam, ktoré potom sám opravoval. To bola
jediná náhrada za Martin.

Zo slovenských žiakov našli sme vo vyšších triedach Jura Janošku, Jula
Markoviča, Jozefa Langa, Ivana Daxnera, Jána Hroboňa a iných, ktorí si
utvorili slovenský krúžok a vzájomne sa vzdelávali. I v nižších triedach
bolo dosť Slovákov a každý rok ich dochádzal hojný počet. V druhom roku
došli za nami z martinských spolužiakov Šimkovci, Cyril Horváth, Pavel
Milec a z nových Pavel Socháň. V treťom roku Štefan Hilmer a iní.

Keďže som prežil v Kežmarku pol štvrta roka, kým som neskončil štyri
nižšie triedy, v ďalšom sa dotknem udalostí celého pobytu trvajúceho od
februára 1875 do júna 1878. Inak bol rok roku podobný.

V mravno-náboženskom ohľade sme boli ponechaní sami na seba. Ak sme
chceli, išli sme v nedeľu do starého kostola na nemecké služby božie,
ktorým sme aj tak nerozumeli; ak nie, išli sme, kam nás vôľa niesla.
Výučba sa začínala krátkou, žiakom predriekanou modlitbou.

A tak skúpo sme boli opatrení bytom i sýtom. Po príchode som pol roka
býval s Emilom Medzihradským samoštvrtý v jednej izbe s paňou a s jej
dlhé roky chorľavou dcérou u istej Samuelisky. Pre nedostatok miesta v
izbe som spával v neveľkom výklenku susediacom s izbou, kde, vďaka
nečistote, mal som príležitosť veľmi často sa oboznámiť s ohyzdnými
zvieratkami, ktoré nočným časom konali svoje obľúbené prechádzky. Neraz
zo sna prebudený som zhodil z tváre škaredého švába. Touto spomienkou
nechcem viniť dobrého brata a matku. Ani zďaleka netušili, že sa stanem
účastným týchto návštev. Priniesli to so sebou okolnosti.
Charakteristickým znakom Spišiek je hrabivosť prýštiaca z prílišnej
spořivosti. Vôbec majú povesť dobrých gazdiniek. Tej srdečnej
materinskej dobrodušnosti, ktorej sa mi dostalo v Martine, u nich niet.

V nasledujúcom roku prešiel som na iný byt, k istej Frau Lott bývajúcej
spolu s dcérou Krompaszkou, kde som zotrval dva roky. Domáca pani, vdova
Krompazská, si dala záležať, aby sme riadne konali svoje povinnosti.
Azda to bolo pohnútkou, že sme sa tam dlhšie zdržali. Býval som s
Adolfom Okályim, farárskym synom a Jánom Hybianom, važeckými rodákmi.
Hybian zavše narafičil vec, že sme sa s Okályim pohnevali, aby sme sa
zasa na jeho účet pomerili. On totiž, lepšie zásobený grošom, platil
vždy „mernô". I v ohľade čistoty boli sme v lepšom poriadku.

V štvrtom roku som sa pre meškanie nedostal do bytu na starom mieste.
Býval som u istého Tinschmidta, mladého kováča, krátko predtým ženatého.
Pobyt u neho bol by sa mi stal skoro osudným. V nedostatku raňajok som
často v druhej izbe koštoval vo velikánskej fľaši pre tovarišov
prichystanú pálenku, len tak od oka, bez vedomia a privolenia domácich.
Ak by sa o tom dozvedel domáci pán, sotva by ma pochválil. A čo vtedy,
keby sa mi bola fľaša pri nahýňaní nevdojak pokĺzla a rozbila? Bol som
na ceste stať sa „špiritistom". Na moje šťastie na Vianoce zomrela
domáca pani a ja som prešiel zasa na staré miesto, kde som predtým býval
dva roky.

No ešte horšie bolo stravovanie. Za celého polštvrta roka, kým som
dokončil 4. triedu, žil som na alumnickej strave. Majetnejší chodievali
na obed a večeru do konviktu. My chudobnejší sme mali v alumnii len
obed. Obedovali sme na dva vrhy, o dvanástej a o pol jednej. Hnaní
hladom, tisli sme sa napred v neveľkej „formičke", aby sme sa čím skôr
dostali k mise. Tí najprednejší, keď otvorili dvere, zaleteli zavše tam,
kam nechceli, na nepravé miesto. Na každom tanieri bol už „seniorom"
rozkrojený kúsok hovädzieho mäsa a štvrtinka z neveľkého bochníka. Ak
bol novopečený, zmizol za tri-štyri hryzy v útrobách žalúdka. Pravda „za
málo peněz málo muziky". Senior sa pomodlil krátku modlitbu: „Kto pokrm
a nápoj dal, toho meno každý chváľ!" Na zachladnuté mäso nabrali sme si
polievky s lohazou alebo žltou kašou, len v nedeľu s ryžou, v ktorej
bolo hodne zemiakov. Polievku sme pochlípali, mäso posolili, zemiaky
podlávili a chlebom zajedli. Hejže, skvostný obed: polievka, pečienka,
prívarok a múčnik! Čiže by nám dnešní mladí páni závideli! Ako hovorím:
za málo penez málo muziky. Veď platil som, vlastne brat, na celý rok 7
zl. 50 gr. pri výhode, že na mňa nakladal učiteľ. Inak riadna taxa bola
15 zl. V konvikte sa platilo 60 zl. za obed a večeru na celý rok.
Raňajky a večere som nemal. Namiesto toho mi zavše poslali z domu od
Štrbanov prichádzajúcich do Kežmarku predávať vápno, chlieb, bryndzu a
slaninu. Z toho, prikúpiac múku, navarila domáca pani hádzaných halušiek
(strapačiek). To malo trvať na dlhší čas. Lenže hladné žalúdky nechceli
o takom vzornom hospodárení počuť. Čo malo trvať týždne, zjedlo sa,
pravda s kamarátmi, za dva-tri dni. Aspoň domáca pani nemala s tým
oštary. Bolo tiež zvykom, že chudobní žiaci mohli ísť za hosťa do
konviktu na večeru, ktorú bohatí študenti, keď bola bezmäsitá, ohrdli.
Bolo len treba seniorovi povedať: „Prišiel som za hosťa". Toľko som
vedel už i ja po maďarsky, ale len dva-tri razy som použil výhodu, lebo
žobranie sa protivilo mojej povahe. Keď som aj bol, musel som byť veľmi
hladný. Hlad ma donútil raz prestúpiť i siedme prikázanie. V Kežmarku
bola pre osvojenie nemčiny u istého pekára zamestnaná moja sesternica,
takže ani ona im, ani oni jej nič neplatili. Vodievala do Kindergarten
(detskej opatrovne) malé dievčatko. Často idúc ráno do školy, pri
stretnutí šuchla mi do ruky rožok, čo jej zvýšil z raňajok. Raz
predpoludním, tuším 25. marca, prechádzajúc sa s Ilavským, ponosovali
sme sa jej na hlad. Nemajúc čím by nás uštedrila, zľutovala sa nad nami
a dala pokyn, aby sme si išli kúpiť, hoci bez peňazí, k jej pánovi
chlieb. Ona vraj, pôjde po chlieb do pivnice a kým jeden bude žiadať
novopečený, tomu druhému všuchne v bráne pod kabát staropečený. Ten
druhý som bol ja a priateľ sa vyhovoril, že žiada len novopečený. Pokus
sa podaril a po chlebe o hodinu nebolo pamiatky. To sa však stalo len
raz. Azda nám to Pán Boh láskavo odpustí. V jeseni sme sa zaopatrili
ovocím vystavením sa nebezpečiu, že nám vyprášia nohavice, neskoršie
zasa hlúbmi, ponechanými na kapustných hradách, ale už bez
nebezpečenstva. Takto biedne vtedy žili chudobní študenti. Na raňajky
sme si vypili vodu a bez večere, s prázdnym žalúdkom sa aspoň sladko
spalo. Divím sa len tomu, že som vládal venovať sa pri takej chatrnej
strave usilovnému štúdiu. Trvalo to pol štvrtá roka.

Teraz mi príde zmieniť sa o výučbe a o profesoroch, ktorí ma vyučovali v
4 nižších triedach. Pavel Weber, triedny profesor I. triedy, vyučoval
náboženstvo vo všetkých štyroch triedach a latinčinu v I. a II. triede.
Július Gretzmacher, profesor II. triedy, vyučoval v I., II. a III.
triede nemčinu a v III., IV. triede latinskú reč. Ervin Kiszely, triedny
III. triedy a profesor maďarčiny i matematiky. Karol Koller, triedny v
IV. triede a profesor nemčiny a prírodných vied v IV. triede. Štefan
Votišky, profesor zemepisu vo všetkých triedach a dejepisu v I., II. a
IV. triede. Fridrich Scholtz učil dejepis v III. triede a bol správcom
lýcea. Po ňom sa stal správcom Štefan Palcsó, ktorý vyučoval len vo
vyšších triedach. V nižších triedach, ako už bolo spomenuté, dominovala
nemčina, vo vyšších triedach maďarčina. Július Gretzmacher sa pri
vysvetľovaní vyhýbal maďarčine, upotrebil ju iba pri oprave chyby. On i
Pavel Weber boli skôr germánskeho zmýšľania. Ervin Kiszely naopak bol
tuhý hazafi. Ešte väčšmi v tom vynikal Fridrich Scholtz, ktorý na každej
hodine zúril proti Rusom, upotrebiac meno „muszkák" (moskáli) a palicou
napodobujúc útok proti nim, azda preto, že jeho brat sa túlal pomätený
po uliciach pre hmotný úpadok za revolúcie. Karol Koller bol Slovákom
najviac naklonený; kedy-tedy prehovoril i po slovensky, ba zarecitoval i
zo zneliek Kollárových, Štefan Votišky bol slušný a v politickom ohľade
indiferentný. U neho som sa dejepis učil po maďarsky. Šlo to ťažko,
lebo, nevediac sa samostatne správne vyjadriť, musel som sa predmet
nabifľovať. Najťažšia mi bola matematika pre násobilku, ktorú som,
mysliac po slovensky, chybne prekladal, takže profesor Kiszely mal
dojem, že násobilku neviem a podľa toho ma i klasifikoval, kým z
maďarskej reči dal mi chválitebnú známku. (Príklad: 3x8=24 vyslovil som:
\<lang DE\>dreimal acht ist zweiund vierzig\</lang\>). S jazykmi som
nemal ťažkosti. Mal som dobrý základ z martinského gymnázia. Aj v iných
predmetoch som napredoval. Vôbec, všetci profesori boli slušní,
uznanliví k inorečovým žiakom a v klasifikovaní spravodliví. Prichodí mi
na um epizodka. Profesor Scholtz si nechával v otvorenom stolíku
klasifikačné známky, značené na kancelárskom hárku. Na klasifikáciu
používal rozličné značky. Podľa odpovedí sme uhádli, ktoré známky na aké
odpovede sa vzťahujú, najmä však známku na výtečnú odpoveď. A takú
známku z dejepisu mal som i ja. Aby som si ju na vysvedčení zachoval, na
cenzúre z dejepisu v III. triede, v obave, že si ju odpoveďou pokazím,
hlásil som sa chorým a šiel som domov. Známka „kitünő" (výborne) ostala
mi na vysvedčení. Podľa pokroku i tu, v Kežmarku, ako v Martine,
zatrieďovali nás číslicami a podľa nich aj usádzali. V IV. triede v
prvom polroku bol som medzi 52 spolužiakmi 5., ale v druhom polroku
medzi 49 až 16. Klesol som číselne preto, že viacerí sme mali rovnaké
vysvedčenia a mne podľa abecedy sa ušlo posledné číslo. Vtedy som vedel
už dobre po nemecky, ale maďarsky som sa nevedel správne a slobodne
vyjadriť, hoci, majúc dobrý základ, rozumel som živému i tlačenému
slovu.

Profesori stáli na výške svojho povolania. Ani jeden nezahorel
nenávisťou proti slovenským žiakom. Boli to všetci starí, zapracovaní
odborníci. Nie tak, ako dnes, že v jednom roku vyučujú istému predmetu i
dvaja-traja profesori a na počiatku roku sa často menia. So zmenou osoby
mení sa i metóda na ujmu žiactva pri klasifikovaní. Tam bola vždy
jednaká. Nie div, že sa slovenskí, ale i maďarskí žiaci z najrýdzejších
krajov pre osvojenie nemčiny hrnuli do Kežmarku.

Pomer medzi žiactvom bol dobrý, ale bolo badať subordináciu. Žiak vyššej
triedy hľadel zvysoka na žiaka triedy nižšej; tento si ho vážil toľko
ako profesora a slúžil mu. Priateľ S. z prvej triedy opovážil sa ma,
druhotriednika, poctiť prezývkou, akou ma hnevali spolužiaci v
mikulášskej škole. A ja, v povedomí povýšenosti, fuk mu jednu za ucho,
že si líce chytil a prekvapený habol do nemčiny: „Počkaj, zažalujem ťa".
Ale veru nešiel „anklagen". To sa nedá odobriť, hoci vyplývalo z ducha
vtedajšej doby.

Mravný život žiactva nižších tried bol normálny. Maďarskí žiaci vyšších
tried, oplývajúci grošom, si zavše vyhodili z kopýtka. A boli aj prípady
vyhodenia. Ale Slováci vynikali i tam mravným životom a vážnym štúdiom.
Žiak Ján Ondruš, pripraviac sa cez prázdniny na skúšku, prešiel z 5. do
7. triedy. Schádzali a vzdelávali sa v slovenskom národnom duchu.
Niekoľkí, ako už bolo povedané, prišli zo zatvoreného gymnázia revúckeho
a prineseným duchom nakazili aj ostatných. Na konci škol. roku bývali
majálesy, hojne navštevované miestnou inteligenciou. My menší, hrávali
sme sa na jeseň a na jar v „purgu" a na „longu métu"
*\\footnote*{Zábavné hry.}, alebo sme sa člnkovali na Poprade. Vžime sme
sa korčuľovali po rieke až do Lomnice, nedbajúc na nebezpečenstvo, ktoré
nám hrozilo pri pomýlenom kroku. Na jar sme zbierali chrobáky, chytali
motýle a botanizovali, obyčajne na Kohlenbergu alebo „in der Hölle".
Každý musel mať zbierku chrobákov, motýľov a herbarium rastlín. Mnohé
latinské názvy rastlín mi utkveli v pamäti ešte z toho času. V júni sme
sa kúpavali. To boli naše mimoškolské vyrazenia a radosti.

V štvrtej triede som mal nepríjemnosť. Idúc zo školy, mladý Židáčik
hádzal do mňa kamene, že som musel podskočiť. Príduc k nemu, udrel som
ho po chrbte. Neďaleko stojaci jeho otec priskočil ku mne a natrhol mi
ucho. Bol z toho súd. Otec okrem pokuty zaplatil liečebné trovy a mne
„bolestné," 7 zl. Kúpil som si korčule a zimnú čiapku.

Štvrtý rok, onedlho po tom, ako som prešiel na starú hospodu, zatriasla
mojim srdcom desná udalosť, ktorá popri tom, že matke spôsobila mnoho
žiaľu a trápenia, mala rozhodný vplyv i na moju budúcu životnú dráhu.
Môj dobrý brat, ktorého som videl predošlé Vianoce zdravého a jarého,
vybral sa 10. januára 1878 na návštevu do susednej, ale dosť vzdialenej
obce. Cesta zo Štrby do Važca vedie vysokým „Hochwaldom", v dobrom
počasí asi dve hodiny vzdialeným vrchom, kde aj na Jána pofukuje
sychravý vietor. Má to byť najvyšší vrchol bývalého Uhorska. Z Važca sa
mienil vrátiť podvečer. Všetky matkine prosby, ktorými sa ho snažila
odvrátiť od zamýšľanej vychádzky, stroskotali na jeho tvrdošijnosti. Čo
si umienil, to aj vykonal. Mával záľubu večerom vychádzať a vracať sa
nocou. V letnom čase išiel neraz na mrkaní k priateľom a vrátil sa o
polnoci. Napokon ho prosila, aby sa nevracal domov toho dňa. V ten deň
zúrila taká snehová chumelica, že človek sotva stačil lapať dych. Akési
zlé tušenie ju viedlo k prosbám, dobre vediac, že on, pedant, aby školu
druhého dňa nezmeškal, nebude počítať s okolnosťami. Do Važca prišiel
šťastlivo. Zabavil sa tam v dome Jurka Ilavského, učiteľa, s priateľmi
Karlom Šimonom, *\\footnote*{Cirkevná ev. a. v. elementárna škola vo
Važci vznikla v roku 1787. Medzi jej učiteľmi boli v druhej polovici 19.
st. aj Karol Šimon a Juraj Ilavský.}, tiež učiteľom tamojším a s farárom
Adolfom Okályim, známym humoristom. O 5. hod. popoludní, nedbajúc na
výstražné slová priateľov, odvážil sa vrátiť do Štrby v takom čase, keď
z požiadaných važeckých gazdov ani jeden si netrúfal zaviesť ho na
saniach do Štrby. Vyprevádzajúci priatelia ešte i na ulici ho všemožne
zdržiavali, aby prenocoval vo Važci. On šiel v metelici, boril sa s
rozzúrenými živlami, každý krok ho viedol bližšie k alabastrovému lôžku.

Svitlo nové ráno, živly sa vyzúrili, príroda skrotla, ale moja drahá mať
prebudená zo sladkého spánku, uvidela neodkrytú posteľ. Blesk nádeje
kmitol jej dobrou materskou dušou: Azda pre nepohodu zostal nocovať a
príde k poludniu. Čím väčšmi ubiehal čas, tým väčšmi rástla úzkosť a
strach. Škola sa naplnila deťmi --- no on neprichádzal. V trápnej
neistote sa matka obrátila o radu k staručkému farárovi Jánovi Droppovi.
Rada znela: vypraviť posla do Važca. Vrátil sa --- bez brata. Tam riekli
poslovi: „Veď ten sa ešte včera večer vrátil domov." Čo vtedy moja mať
podstúpila, nedokáže opísať pero. Chvíle neistoty rástli v nedosažiteľnú
diaľku; istota sa zvalila na jej boľavé srdce. „Čo si počnem opustená,
čo bude s mojim nedospelým synom, ktorému bol vodcom i otcom?" ---
ozývali sa jej výkriky krutého bôľu. K nim sa zavše družil slabý kmit
nádeje: „Azda žije, azda išiel ta\... a príde opäť zdravý." Minul druhý,
tretí deň, on však neprichádzal. Zlá predtucha sa potvrdila: zahynul v
snežnej chumelici, zamrzol\... Boh však nedal zúfať. Dal toľko sily, že
úder niesla v pokore a oddanosti vo vôli Božej. Naklonil srdcia citných
ľudí láskou k úbohej, opustenej vdove. Zvlášť pripomeniem staručkého
kňaza a jeho rodinu. Boh odplať to všetkým: tým, čo sa s nimi oboma už
zišli, neskonalou slávou, živým záchranou od podobného navštívenia.

Desná zvesť o včasnej tragickej smrti niesla sa mlunnou iskrou bližším i
vzdialenejším okolím. U bližších vyvolala srdečnú ľútosť a bôľ za ním i
sústrasť k opusteným, u ďalších vzrušenie. Cirkevníci, prebudení z
prvého ustrnnutia, siahli k činu, aby vyhľadali aspoň bezduché telo a
počestne uložili do hrobu drahé pozostatky milovaného učiteľa. Už za
života mu prejavili viac ráz oddanosť a lásku za vernú prácu. Pred rokmi
totiž, keď, vyvolený do Čáčova, ich chcel opustiť, nepustili ho, lež
zriadili mu stanicu, povýšili dôchodok a opravili byt. Neskôr ho
vyvolili na stanicu staršieho učiteľa, uprázdnenú odchodom Ilavského do
Važca. Avšak len od jesene účinkoval na novej postati. Uzniesli sa, že
neľutujúc času a námahy, budú hľadať jeho telo. Po dvesto mladých,
zdravých chlapov, vyzbrojených rýľmi a lopatami, vybralo sa každý deň do
obvodu chotára. Ale pátranie, prehŕňanie v snehu zostalo bez výsledku.
Po viactýždňovom hľadaní zmorení a ustatí, ponechajúc vec náhode,
zastavili hľadanie. I potom ešte kedy-tedy vybrali sa v menších
výpravách aspoň na miesta, ktoré si vybájila ich obrazotvornosť alebo
ktoré sa im prisnili. Ale všetko márne.

Celý ten čas žila matka v trápnej neistote. Ja som sa len po týždňoch
dozvedel o strašnej udalosti, i to len od tretích osôb, ktorým došla
správa až do Kežmarku. Domáca pani bola síce o nej upovedomená, ale s
výslovnou žiadosťou, aby ma na ňu pomaly pripravila. Nechceli, aby som
bol vyvedený z duševnej rovnováhy pred polročnými skúškami. Ale dozvedel
som sa o nej a bola mi potvrdená. Pamätám sa, že v osudnom čase býval
som neobyčajne veselý a vtedy domáca pani zavše vyslovila narážku,
ktorej som však nerozumel. V prvej chvíli som nechápal dosah straty,
ktorá ma stihla. Bolo mi nevýslovné ľúto za drahým bratom, v ktorom som
stratil otca i dobrodinca. Smútil som i nad ubolenou matkou, zatúžil som
po nej, aby som sa na jej hrudi vyplakal a uľavil bôľu. Len neskôr som
pochopil svoju opustenosť a rozmýšľal nad budúcnosťou. Túžba vidieť
matku sa blížila k naplneniu. Prichádzali veľkonočné sviatky, ktoré som
mal stráviť po jej boku.

Moja matka bývala ešte stále v Štrbe opatrujúc učiteľa Michala Zaťku,
ktorého po bratovom zmiznutí vyvolila cirkev za jeho nástupcu. Dňa 13.
apríla 1878, v sobotu pred Kvetnou nedeľou, prišiel som do Štrby. Naše
zvítanie bolo tklivé už i preto, že bratovu mŕtvolu ešte stále nenašli.
V tie dni dostalo predstavenstvo obce úradný prípis od obecného
predstavenstva v Hrádku. V prípise oznámili, že pri Hrádku na Hrabliach
Váhu sa zastavila mŕtvola, ktorej totožnosť nie je zistená. Žiada sa,
aby obecné predstavenstvo bezodkladne prišlo zistiť, či to nie je práve
bratova mŕtvola. Dňa 14. apríla, v Kvetnú nedeľu, vybralo sa obecné
predstavenstvo do Hrádku. Neďaleko Štrby však vyskočí boženík z voza a
povie richtárovi: „Ale, pán richtár, mne sa snívalo, že ten človek musí
byť tu niekde, okolo tohto potoka" --- a odbočí od cesty k potoku
hadovite sa vinúcom lúčkou, susediacom s úvraťou rolí a kde-tu
zarastenému krovinou. Podišiel asi sto krokov, zrazu zastane a zavolá
smerom k vozíku, ktorý sa pomaly tiahne hradskou: „Tu bude, pán richtár,
hľa, tu v kroví som našiel čiapku!" Vozík zastal, vystúpili aj ostatní a
idúc ďalej hore potokom, našli plaid a vyššie jeho samého v hlbokom
výmoli ležiaceho s rukou pod hlavou tak, že vlnky mu omývali vrchnú časť
lebky.

Zrazu zazneli zvony, ozývali sa výkriky dedinou: „Už ho našli, už ho
vezú" --- zo všetkých strán sa schádzal ľud a o chvíľu vtiahol vozík s
jeho mŕtvolou do školského dvora. Telo bolo zachované, len vlasy na
hlave, fúzy a brada vymoknuté, vyplznuté. Odev neporušený, okrem trhliny
na kolene nohavíc. Že by ju natrhli hľadajúci, zdá sa byť menej
pravdepodobné, hoci sa zistilo, že na tom mieste hľadalo ho po niekoľko
dní viac než sto chlapov. A miesto bolo vzdialené od Štrby na dva
výstrely. Z toho sa dá súdiť, že udatne zápasil s chumelicou, kým došiel
tak blízko k svojmu domovu i že zápas trval omnoho viac hodín, než koľko
vyžaduje cesta z Važca do Štrby. Záhadné je, prečo si volil cestu nadol
popri potoku, keď mohol ísť hradskou. Azda preto, že kroviny mu dali
pravý smer, lebo, idúc kľukatou hradskou zaviatou snehom, bol by
zablúdil kamsi do hôr, smerom k Tepličke a vedel, že vtedy zahynie.
Boriac sa s chumelicou, zachytávajúc sa krovia, bárajúc do potoka,
ustal, vysilil sa, sadol si oddýchnuť a zaspal na veky.

Dňa 16. apríla 1878 sa zhromaždili početní priatelia zblízka i zďaleka k
pohrebnej počestnosti. Cirkevníci sa zúčastnili na pohrebe do nohy.
Staručký kňaz Droppa kázal tak dojemne, že nebolo suchého oka, nebolo
tvrdého srdca, ktoré by nebolo prepuklo v plač a usedavý nárek.
Mieroslav Kovalevský, jeho niekdajší profesor revúcky, čítal verše spred
oltára, Gregor Uram Podtatranský pri hrobe. *\\footnote*{Mieroslav
Kovalevský (1836 --- 1916), profesor revúckeho gymnázia, Rehor
Uram-Podtatranský (1846 --- 1924), učiteľ v Liptovskom Mikuláši.}
Zakaždým nový plač a nárek, ale aj --- utíšenie bôľu. S každou slzou
odpadne cent bôľu. A slová boli kľúčom otvárať srdcia. Dážď spŕchol a
začalo jasnieť na obzore. Zavládla tichá pokora a oddanosť. Azda i
preto, že záhada bola rozlúštená: a on, v mladom veku, 26-ročný, podpora
matky, opatrovník brata, učiteľ znamenitý, spoločník vľúdny, priateľ
úprimný, verný syn rodu, horliteľ za veci cirkevné odpočíva už v
chladnom hrobe. Aspoň sa vedelo, čo bolo tri mesiace zahalené rúškom
tajomstva. Priatelia sa rozišli a zostali sme sami. Nikdy v živote som
nepocítil podobnú clivú chvíľu.

Krátko zhrniem jeho životopisné dáta. Narodil sa 17. októbra 1852 vo
Vrbici. Ľudové školy (všetkých 6 tried) absolvoval v Mikuláši, stredné v
Prešove (I. a II. triedu) a v Revúcej (III., IV. a V. triedu). Z V.
triedy prešiel na tamojšie učiteľské semenište, kde počúval predmety,
okrem pedagogických, s gymnaziálnymi žiakmi ďalších tried. R. 1872
absolvoval tri ročníky semenišťa. Po skončení, r. 1872, ho štrbská
cirkev vyvolila za mladšieho a po odchode Ilavského do Važca r. 1877 za
staršieho učiteľa. Dňa 6. mája 1874 zložil na štátnom učiteľskom ústave
v Kláštore pod Znievom učiteľskú skúšku a dostal diplom. V zmysle
uznesenia liptovského seniorátu podrobil sa skúške z náboženských
predmetov a slovenčiny pred seniorálnou školskou vrchnosťou a dňa 1.
augusta 1876 dostal diplom spôsobilosti pre školy v liptovskom
senioráte. V Prešove mal rečové ťažkosti, a preto prešiel na školy v
Revúcej, kde na gymnáziu i na semeništi vynikal v učení. Na semenište
prešiel pre hmotný nedostatok v ďalšom pokračovaní v štúdiách. Podobne
vynikal aj ako učiteľ. Už v tom čase uskutočnil so školskými deťmi
divadelné predstavenie. Učiteľským pôsobením si získal všeobecnú úctu a
lásku cirkevníkov. Po 5-ročnom účinkovaní prejavila cirkev úprimnú
sústrasť nad jeho tragickým skonom. Bol verný na malom a ustanovený nad
mnohom vošiel v radosť Pána svojho.

Pod týmto dojmom vrátil som sa do Kežmarku, aby som zavŕšil IV. triedu.
Matka zostala ďalej v Štrbe.

Čas tiekol riadnym tokom, až dospel ku koncu školského roku. Štvrtú, ako
i všetky predchádzajúce triedy som zavŕšil s „dobrým" prospechom.
Prichodilo rozhodnúť, kam sa teraz obrátiť. Matka sa medzitým vzdialila
zo Štrby. Na srdečné pozvanie synovcovo sa utiahla k nemu, ktorý týmto
činom prevzal starostlivosť aj o mňa a stal sa mi náhradou za stratu.
Koncom školského roku som sa pobral za matkou k bratrancovi Adolfovi
Kállayovi, advokátovi v Liptovskom Sv. Mikuláši. *\\footnote*{Adolf
Kállay (1848 --- 1919), advokát.} Zamestnaním v jeho kancelárii som
strávil čas prázdnin. Mojou túžbou bolo pokračovať v štúdiách na
strednej škole. Hmotné okolnosti sa tomu vzopreli a rozhodli venovať sa
učiteľskému povolaniu, ku ktorému som necítil vrodenú náklonnosť, ani
vôľu. V depresii som neváhal, ani nezvažoval, čo by bolo vhodnejšie pre
budúcnosť. Zmocnila sa ma v istom stupni rezignácia. Privolil som bez
odporu, na radu priateľov. Smrť bratova zmarila moju túžbu. On by bol
iste hľadal prostriedky, aby som ďalej študoval. Skromný, po otcovi
zdedený majetok, ktorý opatrovala sirotská vrchnosť nepostačoval venovať
sily i čas k nákladnejšiemu štúdiu. A chcel som čím skôr privinúť svoju
ubolenú mať a nahradiť synovskou láskou a opaterou pretrpené strasti.
Veď tak veľmi potrebovala mier a mohla ho dosiahnuť v skromnej
domácnosti svojho mladšieho, teraz už jediného syna.

Pri boku Michala M. Hodžu bol svojho času kaplánom a neskoršie i jeho
zaťom Maximilian Hudec, potomný kňaz púchovský. Opustiac faru, stal sa
profesorom na štátnom učiteľskom ústave v Leviciach. Z Levíc prešiel po
rokoch na štátny učiteľský ústav v Lučenci. Známosť s ním, ako i to, že
ma ako kaplán mikulášsky krstil, viedla nás k rozhodnutiu za lučenskú
preparandiu, lebo mienili sme nájsť v ňom priaznivca a radcu. Na prosbu
pred senát ústavu prišla prajná odpoveď: prijali ma bezplatne s celým
zaopatrením. V septembri 1878 som išiel do Lučenca a požíval dobrodenia
hneď od počiatku. Ale usiloval som sa aj zaslúžiť si ich.

Správcom ústavu bol staručký Karol Terray, spravodlivý a statočný muž.
Pod jeho múdrou správou panoval na ústave poriadok a vzájomná
znášanlivosť medzi rôznorečovými spolužiakmi. V mladom veku, počas
štúdia v Bratislave, ako mi neskoršie rozprával farár Droppa, bol
oddaným pomocníkom Breznyikovym, *\\footnote*{Ján Breznyik (Brezník)
(1815 --- 1897), pedagóg, riaditeľ a historik banskoštiavnického
lýcea.}, gymnaziálnym správcom v B. Štiavnici, v boji s Hurbanom a
stúpencami Štúrovej školy. Predtým sa vraj volal Zemko. Z premrštených
zásad v živote mnohé potratil a v srdci nebol našim zarytým nepriateľom.
V prvé roky svojho správcovania vyučoval slovenskú reč a literatúru. K
tomu cieľu zriadil i slovenskú knižnicu, ktorá mala byť prístupná
slovenským poslucháčom. Neskôr, upodozrievaný svojim zaťom z
panslavizmu, vzdal sa výučby slovenskej reči a knižnica tiež zanikla. My
sme ju v tom čase nenašli; slovenčinu učil lučenský kaplán Kasztner s
chatrným, ba nijakým výsledkom. A jednako mal neskôr problémy pre
panslavizmus. *\\footnote*{O dejinách ústavu podrobnejšie: Zborník k
150. výročiu učiteľského vzdelávania v Lučenci. Lučenec 1994.}.

V Lučenci som sa musel znovu boriť s rečou, práve tak ako v Kežmarku.
Tam osvojenú nemčinu som nemohol upotrebiť. Znalosť maďarčiny bola viac
teoretická, lebo hovoriť som nevedel, hoci som dosť dobre rozumel
všetkému. Idúc s profesorom Hudecom po ulici, zhováral som sa nemecky,
ale v jeho dome, kde som mal prenocovať, po slovensky. Borba s
maďarčinou však trvala len do Vianoc. Cez Vianoce som sa dal do čítania
diel maďarských výtečníkov, ktoré som si požičal z mestskej knižnice za
malý poplatok. Prečítal som takmer všetky diela Jókaiho, Jósikove, Vas
Gerebenove a iných. Pri čítaní ma zavše pochytila ľútosť, že nie som
synom maďarského národa. A bol by som sa odrodil, ako mnohí iní, keby
nebolo výchovy v duchu národnom, slovenskom, z domu. Viem pochopiť,
prečo synkovia slovenských rodičov nemajúc z domu národného uvedomenia,
utopili sa v mori maďarskom a stali sa renegátmi. Čítaním som si
rozšíril svoj maďarský rečový obzor.

Učenie mi išlo potom ľahko. Každú hodinu som odpovedal z maďarčiny. I to
vplývalo na rečový rozvoj. Tu prichodí mi spomenúť, že žiaci z iných
gymnázií s „výtečným" vysvedčením nemohli so mnou pretekať, hoci som mal
len všeobecné utriedenie „dobré". Pripisujem to nie tak sebe, ako viac
tomu, že spišsko-nemecké školy jednako len museli stáť na vyššej úrovni,
než školy čisto maďarské. Za usilovnosť a dosiahnutý úspech z reči
maďarskej som dostal na konci prvého školského roku 5 zl. odmeny. Ten
istý zdar korunoval moje snahy a námahu i v nasledujúcom ročníku.

Štátne učiteľské ústavy vynikali vtedy nad cirkevnými tým, že v nich
bolo možné študovať takmer zdarma. Hrnuli sa tam chudobní šuhajci. I mňa
prijali s celým zaopatrením. Pod tým treba rozumieť byt, stravu, svetlo,
ohrev a pranie bielizne. Na získanie týchto výhod žiadala sa mravná
bezúhonnosť a zdarný úspech v učení. Len kníh bolo treba si nadobudnúť
zo svojho. Menej dobrí žiaci mohli počítať len s čiastočnou štátnou
podporou. Títo bývali obyčajne mimo ústavu, iní zasa doplácali na
stravovanie. Ostatní mali byt v internáte.

V internáte bolo asi 5 izieb. Umiestnení sme boli po 8 --- 10, podľa
toho, aké veľké boli izby. V každej bol dozorca (szobafelügyelö),
obyčajne starší žiak, ktorý dozeral na poriadok a previnilcov oznamoval
pomocnému profesorovi, hlavnému dozorcovi internátu. Izby boli na učenie
i na spávanie. Z toho vznikali třenice, hoci bol ustálený jednotný
poriadok. Ráno o 5.00 hod. zaznel zvonec na znamenie, že treba vstávať.
Jedni sa pripravovali na úlohy, iní išli podľa ustáleného poriadku do
učebných siení cvičiť sa v hudbe na klavír. O 8.00 hod. sa začínali
prednášky. Trvali do 12. hod. popoludňajšej. O 12.00 hod. bol spoločný
obed za dozoru pomocného profesora. O 14.00 hod. znovu prednášky do
16.00 popoludní. Len v lete sa pracovalo dlhšie v záhrade v prítomnosti
záhradníka, ktorý učil záhradníctvu, štepárstvu, včelárstvu a
hodvábnictvu. Do pol siedmej, kým nenastal čas večerať, mohli sme sa
voľne pohybovať. Po večeri prebiehala príprava na úlohy: v zime do 9.00,
v lete do 10.00 hodiny. Vtedy každý na hlas zvonca pobral sa na
odpočinok. Kto sa spod tohoto pravidla vymkol, oznámil to dozorca
vyššiemu fóru. Len jediný raz som prestúpil poriadok príchodom do ústavu
po večernom odzvonení. Dostal som z domu šunku a ponúkol som dvoch
priateľov. Náramný smäd nás hnal zaliať ho pohárom vína ku Kozánimu.
Márne sme sa odvolávali na smäd --- pokuta nás neminula.

Strava bola záživná. Na obed: polievka, mäso a prívarok, zjedený s
pokrájaným mäsom a celý bochník chleba. Volali sme to „cipóvom", z čoho
nám prischla prezývka „cipórágó" (bochňohryzec). Na večeru sme sa
uskromnili s prívarkom. Raňajky sme nemali. Zaháňali sme hlad cigaretou.
Len v treťom ročníku sme dostávali na raňajky rascovú polievku. Vo
všeobecnosti možno povedať, že strava bola lepšia, než na akú mohol
ktokoľvek z nás pomýšľať v živote z 300 --- 400 zlatých platu. Azda mali
na zreteli telesný vývin dospievajúcich šuhajcov.

Teraz sa dotknem duševného života ústavu z hľadiska rozumového,
mravnostného a spoločenského.

Štátne ústavy mali dobré učiteľské sily vďaka tomu, že boli výnosnejšie
honorované než na školách a ústavoch neštátnych. Honorár sa stupňoval
postupom do vyššieho stupňa patričnej platovej triedy. Učiteľa alebo
profesora, ktorý vynikol v konfesijnom ústave, prevzal do svojej služby
štát. Aj lučenecký učiteľský ústav mal znamenitých a odborne vzdelaných
profesorov. Jednako, výsledok nebol v priamom pomere s touto výhodou.
Pripisujem to okolnosti, že na učiteľské ústavy prichádzalo mnoho slabo
pripravených šuhajcov, ktorí by sotva niečo dosiahli na inej dráhe. Títo
brzdili všeobecný pokrok. Rečiam a reáliám bola venovaná všemožná
starostlivosť, najmä reči maďarskej až prehnaná a úzkostlivá. Naproti
tomu hlavný predmet, výchovoveda, bol pestovaný macošsky. Prednášal ju
starý pán správca Terray spôsobom, že dal jednotlivé odseky prečítať a
to isté zopakoval vlastnými slovami. Najmä v prvom ročníku žiadalo sa
poznať odťažité pojmy, s akými sme sa stretali hlavne v dušesloví. Týmto
mu nechcem robiť ujmu na reputácii a pripúšťam, že to vyplývalo z jeho
pokročilého veku. Ešte horšie to však bolo s hudbou. Prišiel som k
presvedčeniu, že ak nie je poslucháč zvlášť muzikálne nadaný, alebo ak
si neprinesie istú znalosť a zručnosť do ústavu, dosiahne výsledok veľmi
pochybnej ceny: z každého niečo, zo všetkého nič. To mu nedáva nádej,
aby mohol časom zaujať riadnu kantorsko-učiteľskú stanicu, najmä vtedy,
ak nevenuje rozličným odvetviam hudby náležitú pozornosť a svedomitú
pilnosť. Len za týchto podmienok som si osvojil dosť teoretickej
znalosti a praktickej zručnosti, že som mohol zaujať hneď po ústave
kantorsko-učiteľskú stanicu. V tomto ohľade poskytovali viac zbehlostí
konfesijné ústavy. Inak štátne ústavy odoberajú učiteľov školám, kde sa
možno zaobísť i bez hudby, kým vierovyznanské venujú viac času a úsilia
hudobnej znalosti a zbehlosti. Pravda, sú výnimky tu i tam, podmienené
individualitou a kvalitou profesorov.

Profesormi toho času, okrem už spomenutého Terrayho, boli: Maximilián
Hudec, profesor matematiky a prírodných vied, Dionýz Zajzon, profesor
maďarskej a nemeckej reči, Ján Šneff, ako pomocný profesor vyučoval
zemepis a dejepis a bol dozorcom nad internátom a eforom alumnie, Emil
Kovarcz, profesor hudby a Karol Cséka, profesor kreslenia. Okrem týchto
kaplán Pavel Kaszmer vyučoval ev. náboženstvo a Ján Gallovich, učiteľ
cvičnej školy, vyučoval telocvik. Niekoľkými črtami charakterizujem
každého. Maximilian Hudec bol pre svoje spôsoby všeobecne obľúbený a aj
inak sympatický, učil tak pútavo, že z jeho prednášky sme nadobudli viac
než obsahovala kniha. Často odbočil od predmetu, vodiac nás po nivách
svojich bohatých teoretických vedomostí a praktických skúseností, až sa
zháčil, keď zvonec oznámil koniec hodiny. Pozorne sme ho počúvali a
ľutovali, že nemohol ďalej pokračovať. K slovenským žiakom bol zvlášť
naklonený, ale nedal to najavo. Vedeli sme, že je tým, čím býval,
Slovákom v duševnej väzbe. Raz som zhabal z pedelových rúk na jeho meno
poštou zaslanú slovenskú knihu, aby neprišla na stôl v zborovni a oddal
som mu ju osobne. Jeho protikladom bol Dionýz Zajzon, rodom Sikul,
hladký a chladný až od neho vialo mrazom. Z vypočítavosti, aby nás
prerobil, správal sa k nám slušne. Inak bol odborne vzdelaný, spôsobný a
svedomitý v povolaní; najmä si dal záležať, aby sme si správne osvojili
maďarskú reč. Odpovedal som takmer každú hodinu. Ján Šneff, mladý
pomocný profesor správal sa k nám tiež slušne a mali sme ho všetci radi.
Ako profesor mal dobrú metódu a podľa nej aj úspech vo výučbe. Podľa
zapálených očí sme poznali, že sa dosť často zabavil. A to vari bolo
príčinou jeho predčasnej smrti. Emil Kovarz, ako každý hudobník bol
veľmi nervózny. Jeho nervozita bola príčinou nášho slabého úspechu v
hudbe. Priateľ Gröner, inak zbehlý v hre na klavíri a už vtedy dobrý
organista, ale ťarbavý v hre na husliach, aby neprezradil svoju
nevedomosť, pri zborovej hre ťahal sláčikom ponad struny a --- on to
nespozoroval. Inak bol dobrosrdečný. Karol Cséka nezanechal stopy, aspoň
u mňa, po nejakom úspechu v kreslení. Bol tichý a pokojamilovný
človiečik. Ján Gallovich mal dobre zriadenú cvičnú školu. Navštevovali
ju deti z lepších rodín. V druhom ročníku sme niekoľkokrát hospitovali,
v treťom sme dvaja vyučovali po polhodine. Prednášku sme vopred
dopodrobna vypracovali v otázkach a odpovediach a jemu i správcovi ako
profesorovi didaktiky, predložili na posúdenie a opravu. Po prednáške na
konferencii, na ktorej bol prítomný i správca, predniesli všetci
prítomní žiaci z tretieho ročníka vecné i metodické poznámky.
Prednášajúci na ne reagovali. Napokon učiteľ a správca reflektujúci na
kritiku i protikritiku, vyniesli právoplatný úsudok a ustálili
kvalifikáciu. Mal som dojem, že praktická prednáška sa zriedkakedy
zhodovala s vypracovaným návrhom. Ak prednášateľ heuristickým spôsobom
vedel kolidujúcu odpoveď upraviť ďalšou otázkou v riadnu koľaj a
priklonil sa k individualite žiaka, jeho prednáška získala na hodnote a
podľa toho bola kvalifikovaná. To bol hlavný dosah jeho výstupu. Ak
jednoducho nápovedou prešiel ponad ňu a žiak si to neuvedomil,
prednášateľ sa diskvalifikoval. To bol jeho hlavný neúspech. V tomto
ohľade mali praktické výstupy na cvičnej škole učiteľského ústavu svoj
význam. Okrem toho navykol aspoň akej-takej smelosti vo vystupovaní a v
reči, oboznámil sa viac-menej s formálnou stránkou výučby (kázeň,
udržanie pozornosti, pohyby tela a gestikulácia, modulácia hlasu atď.).

Ale či je to tak i v živote? Úprimne vyznám, že som si ako učiteľ
nevypracoval prednášky logickým spôsobom a postupom v otázkach a
odpovediach a fyzicky majúc v prvom roku 140 a v ďalších rokoch 70 ---
90 žiakov, som ani nemohol, lebo rozdielne nadaní žiaci rozdielne chápu
prednesenú vec a podľa toho aj odpovedajú --- ale, prikloniac sa k
individualite žiaka, použil som psychologický spôsob a podľa žiakovej
odpovede upravil som ďalšiu otázku so zreteľom na to, čo som chcel
dosiahnuť. O tom som napísal do 2. čísla I. ročníka Rodiny a školy (r.
1900) článok, ktorý si dal vtedajší maďarský škôldozorca Berecz
predložiť na schválenie. Miesto toho, osvojac si náležito látku
predmetu, zostavil som kostru s metodickým postupom. Divím sa, že sa
dnešným učiteľom ukladá písomná príprava na prednášky v otázkach a v
odpovediach, keď i bez toho sú vyťažení mimoškolskou prácou, najmä na 1
--- 2 triednych školách a vyčerpaní v sile nemajú ani čas venovať sa
vážnemu pedagogickému štúdiu. Písomnú prípravu by som žiadal len vo
výnimočných prípadoch od takého učiteľa, ktorý nevediac, čo a ako má
vyučovať, ide nepripravený do školy. Ani vojak nebojuje v bitke spôsobom
nacvičeným na manévroch, ale riadiac sa okolnosťami stáva sa hrdinom
alebo zbabelcom. Podobne i mladý učiteľ len v škole, po viacročnom
účinkovaní, stane sa dobrým učiteľom alebo nedoukom. O tomto, uznám, mal
som sa rozpísať neskôr, pri opise svojho učiteľského pôsobenia, ale
akosi sa to sem hodilo.

Slovenskí žiaci, najmä národne prebudení, vynikali na ústave
usilovnosťou a nadaním. Svedomito konali svoje povinnosti, pripravujúc
sa vážne na povolanie. Dominovali medzi všetkými spolužiakmi, a preto
maďarskí spolužiaci vyhľadávali ich priateľstvo a kolegialitu. Dávali
prednášky z matematiky a geometrie spolužiakom z tretieho ročníka,
chystajúcim sa na skúšku spôsobilosti. I nadanosťou im imponovali.
Maximilian Denk, poslovenčený Nemec z Banskej Bystrice bol kapelníkom
hudobného zboru a dirigentom žiackeho spevokolu. Pavel Socháň z
Liptovského Sv. Mikuláša vynikal v kreslení, robil krásne mapy a
nakreslil podobizeň správcu Terrayho, ktorá visela v zborovni. Peter
Šimkovic, rodák z Trnovca vyrezával z dreva rámy na obrazy a iné
predmety. Niekoľkí boli členmi maď. vzdelávacieho kruhu, kam prinášali
písomné práce, kritiky, preklady (slovenských autorov) a recitovali. Aj
mimoškolskou činnosťou si vydobyli prestíž.

Mravnostný smer niektorých profesorov nebol taký, aby nám imponoval.
Nechcem tým narážať na nejaké verejné, mravnosť pohoršujúce výstupy,
ktoré by nás viedli na scestie. Postrádali sme však pozitívny mravný
smer od tých, ktorým bola zverená naša výchova v tom čase, keď sa žiada
ostražitosť po sebazaprenie, aby sme časom ako učitelia mládeže a
vychovávatelia ľudu mohli svietiť jasavým vzorom na tmavých cestách
rozličného pokušenia v kruhoch, v ktorých sme mali zaujať postať svojej
budúcej činnosti. Stručne by som to vyslovil: nevychovávali nás. A mali
vychovávať čisté charaktery. Jedine správca nám poskytoval negatívny
smer mravný, ktorý takmer nemal vplyvu na mravný vývoj. Tu by bola treba
prísna ruka a láskavé otcovské srdce, aby sme sa vykryštalizovali v
bezúhonných mravných mladíkov. A toho nebolo. Ale to sa nevzťahuje na
slovenských žiakov. My sme sa vychovávali sami. Vďaka bohabojnej
rodičovskej výchove, ktorej sa nám dostalo ešte v útlom detinskom veku,
že výrokom týmto nemožno posúdiť všetku mládež. S hrdým povedomím môžem
tvrdiť, že my Slováci sme v tomto ohľade stáli osihotení, kým veľká časť
mládeže hovela svojim chtíčom. Výčiny tejto harapis
*\\footnote*{odvodené od pomenovania indickej civilizácie, ktorá za
neznámych okolností zanikla.} mládeže ťaží a bridí sa podrobne opísať
perom. Obloky telocvične, ktoré sa otvárali do uzavretého dvora,
nechávali odrigľované a len pritlačené, aby si ich v noci odtisli, vošli
do telocvične a náprotivnými oknami preskočili do kostolnej ohrady,
odtiaľ zasa, preskočiac ohradu, na ulicu a tak do mesta sa zabaviť (!).
Nad ránom sa vrátili tou istou cestou do ústavu. Len jeden jediný raz
sme s nimi boli solidárni. V istú hodinu nedostavil sa profesor.
Rozbehli sme sa do bytov v internáte. Hneď potom nás dal zháňať správca
ústavu pedelom do triedy, že on bude mať s nami hodinu. My sme nešli.
Horkokrvnejší maďarskí žiaci mu odkázali, že, vraj, ani bohovi\...
Popoludní, miesto do triedy, išli sme do hory na trnky. Pri vyšetrovaní
na otázku, kde sme boli, odpovedali sme: boli sme v hore na trnkách,
lebo sme boli hladní. Zdá sa mi, že trest vystal. Vtedy som bol v treťom
ročníku, previnili sme sa len niektorí Slováci, pridružiac sa z
kolegiality k celku. Ale i tento výčin vyplýval z nevýchovy. Nebolo
citu, ani úcty a ešte menej lásky. V Revúcej by sa to sotva stalo.

Podľa mravného utváral sa i spoločenský život. Slováci nevyhľadávali
spoločnosť maďarských a pomaďarčených druhov, ale združovali sa spolu,
či na spoločnom byte, či v učebnej sieni, alebo na vychádzkach do
prírody. Zpočiatku nenapadlo to nikomu. A bolo to aj prirodzené, lebo
mnohí pochádzali z horniakov, ba i z jedného mesta. Pre prestíž duševnú
a mravnú nebolo k nim prístupu. Slovenčina bola rovnoprávna s
maďarčinou. Ani to nebolo nikomu podozrivé. Na byte, v učebni, na dvore
sme sa medzi sebou voľne rozprávali po slovensky, takže to počul i
pomocný profesor pri odchode z jedálne a nezakročil proti nám úradne,
ani súkromne. Často sme si na byte po slovensky zaspievali a spolužiak
Thaisz, spišský Nemec, nás pri tom sprevádzal na husliach. Už roku
1879/80 schádzali sme sa na byte mimo internátu u spolužiaka Alexandra
Belócziho (neskôr bol správcom obchodnej školy v Kežmarku), kde sme
besedovali o veciach národných, spievali a recitovali sme básne. Dialo
sa to viac súkromne a bez stanov spolkových. Ale ostalo to tajomstvom.
Lenže či to bolo u nás hriechom, čo u iných cnosťou? Ako budúci učitelia
slovenského ľudu sme konali len svoju povinnosť. Roku 1880/81, keď som
bol v treťom ročníku, mali sme písaný časopis Žiara. Redigoval ho a
kaligraficky písal Pavel Socháň v jedálni pri najvzdialenejšom stole
majúc pred sebou hŕbu papierov. Keď sa k nemu priblížil nepovolaný s
otázkou, čo robí, zakryl ho papierom a odvetil, že píše historickú úvahu
o dobe Huňadyovej, na ktorú sa prihlásil vo vzdelávacom krúžku. Z
časopisu vyšlo 5 čísiel. Koloval aj po susedných slovenských farách na
okolí. Písali sme doň básne a úvahy. Ani o časopise sa nikto nedozvedel.
Okrem toho sme čítali aj Národné noviny a Slovenské pohľady, ktoré
začali vychádzať v r. 1881. Domnievam sa, že nám ich dodával Cyril
Klemens, syn maliara Klemensa, zamestnaný v tamojšej lekárni. Častejšie,
po dvoch-troch sme robili vychádzky do susedných evanjelických obcí,
najmä na Ľuboreč do Goldpergerovcov a odtiaľ na Hornú Strehovú, na Sennô
(Senné). Inokedy zasa na Maškovú a do Tomášoviec. Vybrali sme sa, v
sobotu popoludní a pobudli sme do pondelka rána, pravda, vždy sme
oznámili odchod pomocnému profesorovi Šneffovi, ktorý mal dozor nad
internátom. Ani on, ani spolužiaci nechápali, čo nás tam tiahne. Po
ťažkej snehovej túre v zime sme tam našli teplú chyžu, vďačné
pohostenie, ale ešte teplejšie srdcia. Starý pán Goldperger bol známy
ako osvedčený Slovák. Jeho milá pani uspokojila túžby žalúdka. Domáce
slečny: Ema, neskoršia kustódka múzea v Martine, Vilma, vydatá do
Bingule za učiteľa Stolárika a Belka, synovkyňa, dcéra po sestre domácej
panej vychovaná u Goldpergerovov, manželka dr. Jána Slávika, seniora
zvolenského, ohriali srdce. Jednému z nás i strepotalo. Raz v sobotu
prišli sme do Goldpergerovcov, oznámili nám, že zajtra majú ísť na Senô
do Bodických. Ostali sme omráčení. Starý pán vycítil našu tieseň. Dal
zapriahnuť do druhého vozíka a šli sme s nimi. Na fare u Bodických boli
tiež dve slečny, Marína a Karolína, prišli ta i slečny od Molnárov a
Dedinských. Domáca slečna Marína hrala na klavíri a my ostatní sme
tancovali. Zábava bola znamenitá. Figliar Socháň vystrájal „kumšty".
Zašveholil ako vtáča. Všetci sme sa poobzerali, kde sa vzalo, a to ešte
v zime. Zohol sa pod stôl a zabrechal ako by sa traja psy ruvali. Všetci
povyskakovali od stola, hľadali psov, ale tých kde nič, tu nič. Tretí
„kumšt" mu však zlyhal, a to ho do istej miery, ale nie nadobro
rozladilo. Dal sa tancovať „odzemok". Išlo mu to dobre a my sme ho
obdivovali. Zrazu sme sa dali do nehorázneho smiechu. On si myslel, že
sa nám to páči a ešte väčšmi prepletal nohami. Keď už bolo smiechu do
neznesenia, pokročiac k nemu, pošepol som mu: „Paľo, nohavice ti pukli."
Vyletel ani strela z izby a bolo po predstavení. Takto sme sa tam
zabávali. Starý pán farár Bodický mal z nás radosť. Nuž, malo nás čo
ťahať na tieto vychádzky. Pri odchode od Goldpergerov prichystali nám
veci na raňajky na stôl a my, v pondelok ráno, sme tíško opustili
pohostinný dom a osviežení na duchu, vrátili sa do drsného ovzdušia
ústavu. Vďaka za lásku drahým dušiam, ktoré sa nás ujali i v pohrome
čoskoro nasledujúcej!

V ľudskom živote sú momenty, ktoré tak ľahko nevymiznú z pamäti. Človek
sa ťažko pamätá na udalosti včerajšieho dňa, tobôž na udalosti, ktoré sa
odohrali pred rokmi. Ale udalosti radostné, no najmä žalostné a
bolestné, ktoré otriasli jeho dušou, zmarili vytýčený cieľ života a
preformovali celý jeho život, vryjú sa hlboko do pamäti.

Vedomie o tom, že budeme učiť slovenské deti vplývalo i ďalej na naše
úsilia. Keďže nás vyučovanie slovenskej reči neuspokojovalo, snažili sme
sa nahradiť ho čítaním slovenských kníh, cítiac potrebu, že ako
slovenskí učitelia musíme stáť na vyššej úrovni, než jednotlivci, v
kruhu ktorých budeme pôsobiť a že len slovenským slovom môžeme vniknúť
do tajov útlych sŕdc, získať si lásku a náklonnosť dietok a tým ľahšie
ich pripraviť pre život. Slovenskí študujúci si ukladali svoje slovenské
knihy do prázdneho kufra Grönerovho a odtiaľ si z nich verejne brali na
čítanie.

Ale ešte predtým zasiahla do behu ďalších udalostí „vis major". Zákon o
povinnom vyučovaní maďarskej reči vyšiel v r. 1879. A tohože roku, dňa
24. júna bol v Lučenci minister kultu Trefort, ktorý povedal medzi iným
toto: „Viem, že Lučenec je svojou geografickou polohou bránou
maďarizácie; aby teda miestne školy tomuto vysokému národnému cieľu
napomohli, umožniac osvojenie sladkej reči vlasti deťom cudzorečových
bratov a vychovajúc z nich vlasť milujúcich a verných štátnych občanov,
preto je potrebné, aby tunajšie školy boli vzorné v každom ohľade. Práve
preto podujmem všetko v záujme pozdvihnutia škôl." Na túto jeho reč
Losonci Hiradó v čísle 69 z r. 1880 reflektoval nasledovne: „Vysoký sľub
ministra výučby o doplnenie škôl vzbudil v našej hrudi zčiastky sladký
pocit, zčiastky zobudil i klík nádeje v krajšiu budúcnosť, keď sa
maďarizačný účinok lučenských, národnú kultúru sledujúcich škôl prejaví
najpregnantnejšie v tom radostnom čine, že slovensko-rečový podrast
okružujúci mesto a čiastočne vidiek, sladkou rečou vlasti bude vzývať
Boha a stane sa jedným z borcov za čisto-maďarskú kultúru." Čo by na to
povedal Giller a jeho kumpáni, ktorí by ešte i dnes chceli, aby sa
Slováci k ich Hadurovi po maďarsky modlili?!

Tieto prejavy vzniklé zo zákona z r. 1879 isteže vplývali na verejnú
mienku a táto zasa kontrolovala činnosť škôl vo vytýčenom smere.

Mesto Lučenec pre udalosti z r. 1849 bolo predpojaté proti všetkému, čo
malo slovenský náter, hoci bolo okrúžené tým „dobrým slovenským ľudom"
(sámbor tót nép). Či ľud mohol za to, že žhavá pohroma stihla mesto pre
záujem Habsburskej dynastie? Verejná mienka i z tejto udalosti brala
podnet k nenávisti a stupňovala ostražitú činnosť školskej správy.

Ale „vis major" znovu zasiahla a špeciálne do predmetnej udalosti. V
jeseni r. 1880 umrel starý správca Terray. Prišla nová správa. Slovenskí
žiaci, navyknutí obcovať medzi sebou v svojej materinskej reči, kľali
oči mnohým spolužiakom. Na ich obvinenie, už či z vlastného podnetu
alebo z vyššieho návodu, nariadil dočasný správca Dionýz Zajzon, zať
Terrayho, prísne vyšetrovanie. Azda prišlo mu to vhod, aby ukojil
verejnú mienku a upozornil na seba úradné kruhy. Podnet na to zavdalo,
že slov. študujúci čítali slovenské knihy. Vyšetrovalo sa bez prestania
týždeň. Znenazdajky sa zjavil na byte pomocný profesor Šneff s pedelom
prehliadať kufre. U koho našli knihy, padol pod vyšetrovanie a knihy mu
zhabali. Najviac kníh našli u Sochána. Mne medzi inými našli Piesne
Ľudovíta Štúra. Zvláštnou náhodou sa vyhol vyšetrovaniu Juraj Holík,
kantor-učiteľ očovský, ktorý, nemajúc diplom, dal sa zastúpiť dočasným
učiteľom a v dospelom veku ako ženatý a detný otec prišiel do tretieho
ročníka. Navrchu v kufri mal položené košele. Siahol oboma rukami na ne
a pokojne ich odložil na posteľ spolu i s Nár. novinami a Slov.
Pohľadmi, ktoré boli medzi bielizňou. Písaný časopis Žiaru ukryl, kým k
nemu prišli, za obrazy. Zhabané knihy oddali na prezretie ev. farárovi
Margócsimu, aby podal o nich mienku. Bez námahy to urobil. Stačilo meno
autora. Po akte habania nasledovalo ústne vyšetrovanie. Predvolávali nás
po jednom do zborovne. Vyšetroval dočasný správca v prítomnosti všetkých
profesorov. Profesor Hudec sedel zachmúrený na pohovke, nepovediac ani
slovo. Prežíval ťažký duševný boj. Ostatní profesori tiež mlčali.
Vyšetrujúci správca kládol otázky: či obvinený čítal tú alebo inú knihu,
či súhlasí s jej obsahom, alebo ktorú knihu čítal a či sa mu jej obsah
páči. Odpoveď znela, podľa žiadosti vyšetrovateľovej kladne i keď ju
vyšetrovaný nečítal. Rozhodne tvrdím, že kladené otázky a dané odpovede
zveličili našu vinu. Veď sme nemohli odpovedať, že nie sme Slováci A to
stačilo. I celkom indiferentný by nevyšiel z vyšetrovania nevinný.
Vyšetrovaní jeden po druhom ostávali v zborovni. Ja som prišiel
posledný. K slovenským žiakom sa pridružil aj Maximilian Denk, podľa
otca Nemec a podľa matky Čech, syn penzionovaného dôstojníka, ktorý sa
len od nás naučil správne hovoriť po slovensky. Hovoril len tak po
bystricky. Tento riskoval výpoveď: ako Maďari za Jozefa II. oprávnene
protestovali proti germanizácii, takým právom môžu protestovať Slováci
proti maďarizácii.

Na konci vyšetrovania 31. marca 1881, verejne, v prítomnosti prof. zboru
a žiactva prečítal dočasný správca výrok, podľa ktorého siedmich žiakov
vylúčili z ústavu za prečin, že si založili „gyanitható kor" tj. taký
spolok, ktorého jestvovanie sa len tušilo. Podľa miery prečinu boli
vylúčení v tomto poradí: Adam Gröner, Pavel Socháň, Maximilian Denk,
Peter Šimkovic, Karol Matúška zo všetkých ústavov, Ján Čajak zo všetkých
štát. uč. ústavov a Peter P. Zgúth zo štát. uč. ústavu v Lučenci. To
bolo prvé vylúčenie slovenských žiakov, ktoré sa opakovalo takmer každý
rok. A bolo ich toľko, že r. 1928 na matičných slávnostiach hromadne
manifestovali proti krutému prenasledovaniu, ničeniu existencie a
zabíjaniu ducha maď. vládou a jej školskými orgánmi.

Po vyhlásení výroku čakal už na chodbe policajt a viedol nás na mestský
dom, lebo už, vraj, nepatríme pod správu ústavu, ale pod policajnú
správu mesta. Tam nás mali znovu súdiť, ale mestský kapitán sa usmial a
prepustil nás v sprievode policajtov, ktorí nás vyviedli na chotár podľa
toho, kde kto hľadal útulok, kým nám z domu pošlú peniaze na cestu. Ja i
Gröner sme išli do Tomášoviec k učiteľovi Samuelovi Skalošovi, pokrvnému
Grönerovi a odtiaľ na druhý deň na Ľuboreč vyhľadať priateľov, ktorých
sme tam už našli, aby sme sa poradili, čo máme robiť. Odtiaľ sme
oznámili domov zvesť o vylúčení a žiadali sme peniaze na cestu. Z
Ľuboreči rozpŕchli sme sa po okolí, aby sme neboli toľkí na jednom
mieste. Za nami prišiel na Denk, ale už nás tam nenašiel. Čakal nás, ale
nedočkal, lebo jeho otec, hľadajúci ho *v *Lučenci, prišiel za ním na
Ľuboreč a štrngajúc šabľou, zúril proti krivditeľom. Pojal syna domov a
viac sme ho nevideli. Zvesť o našom vylúčení zavčasu publikovali noviny.
Dozvedeli sa o nej i slovenskí študujúci v Šoproni a v Prešporku.
Urobili zbierku a poslali ju na Ľuboreč farárovi Gömörymu. Šopronskí
študujúci poslali 15 zl., prešporskí značnú sumu. Títo zbierali z
opatrnosti len u žiakov vyšších tried. Kornel Stodola, vtedy
štvrtotriednik, ťažko niesol, že mu nedôverujú a taja akciu pred žiakmi
nižších tried. Na dohováranie rozšírili ju aj na týchto. Azda preto bola
zbierka väčšia. Zíduc sa znovu na Ľuboreči, po porade s tamojšími
priateľmi (Goldpergerovci a farár Gömöry) uzniesli sme sa vyslať Adama
Grönera a Karola Matušku k ministrovi do Pešti. Požiadali o protekciu
Petra Matúšku, vyslanca mikulášskeho okresu. Ten ich však vyhrešil a
vyhnal. Iste ho pohoršilo, že medzi vyhodenými je jeho menovec, ktorý
ako taký, prosí ho ešte o zakročenie na ministerstve. Neimponovalo mu
to. Uchádzali sa potom k Jozefovi Kajuchovi, snem. vyslancovi okresu
ružomberského, ktorý ich milo prijal a zaujal sa za nich, ale --- márne.
Zbierku strovili a vrátili sa bez výsledku. Ale my sme ich už
nedostihli. Peniaze prišli; rozišli sme sa domov, aby sme neboli ďalej
na oštaru, hoci nás vďačne mali a do týždňa bytom i sýtom opatrili. Za
pobytu na Ľuboreči sme poslali Sochána do Lučenca po bielizeň. Policajt
ho vodil po meste ako zločinca, bol s ním aj v ústave a keď bielizeň z
kufrov vybral, vyprevadil ho za mesto. Podobne bolo treba sa hlásiť aj
nám i pri návrate do Lučenca, keď sme išli po kufre, aby sme odcestovali
domov. Sprevádzal nás zasa policajt.

Žiactvo po vylúčení sa k nám správalo rozdielne. Jedni nás ľutovali, iní
tupili. Istý streštenec odobral sa od druha slovami: aby som ťa v živote
viac neuzrel. A splnilo sa: želateľ do roka zomrel a vyhodenec i dnes
žije. Spolužiak Thaisz, ktorý nám vyhrával slov. piesne a potom profesor
na ústave, správal sa k nám vždy slušne.

Pri odchode odobrali sme sa i od profesorov. Každý nás ľutoval a prial
nám obrat k lepšiemu. Profesor hudby sa pri lúčení rozplakal. Mal byť
pôvodom Čech (Kovarz --- Kovařík). Možno sa v ňom ozvala slavianska krv.
Odišli sme leda počestným spôsobom.

Námestný správca dal každému „elismervény" (soznanie). Pre mňa znelo:
Soznanie. O tom, že Peter Zgúth, narodený v Liptovskom Sv. Mikuláši, ev.
aug. vyznania 18-ročný mladík, ako treťoročný žiak na lučenskom uh. kr.
štátnom učiteľskom ústave prednášky do 31. marca 1881 usilovne poslúchal
a žiadúci pokrok dosvedčil. Menovaného dňa avšak po prevzatí svojich
školských vysvedčení vzdialil sa z ústavu. Dané v Lučenci, 31. marca
1881. Dionýz Zajzon, r. prof. nám. správca. Tým sa za nami zatvorili
brány ústavu.

I po odsúdení mali o nás profesori dobrú mienku. Po výroku dal pokyn
vtedajší škôldozorca: „Odteraz, vraj, len výtečne uspôsobilých mladíkov
treba prijímať do ústavu." Odpoveďou bolo: „Veď títo boli ozdobou
ústavu."

Nemôžem ešte nespomenúť, že po vyhodení Gustáv Szeberényi,
superintendent banského dištriktu, brániac ev. kňazov napadnutých v
spise Protestantizmus és panslavizmus bránil i vylúčených študentov z
Lučenca tým, že 7. júla 1881 písal ministerstvu kultu, aby vylúčení
mohli byť prijatí do štiavnickej preparandie a tam dokončiť svoje
štúdiá. Pre tento humánny a šľachetný skutok ho napadol časopis Losoncz
és vidéke v 6. čísle z r. 1882 a upodozrieval ho, že sám stojí na čele
panslavizmu.

Týmto som načrtol priebeh nášho vylúčenia. Aký to rozdiel medzi líčenou
a dnešnou dobou! Dnes mládež slovenská pripravuje sa pre život verejne v
svojej materinskej reči. Nemusí sa obávať, že pre vrodený cit k svojeti
zatvoria sa pred ňou brány vedy a umenia, že bude ohrozená v svojej
existencii ako sa to stalo s jedným vyhodeným našim druhom, ktorý si v
beznádeji siahol na život.

Podľa počutia rozpoviem, čo sa stalo s vylúčenými.

Podľa výroku prví piati boli vylúčení zo všetkých škôl a ústavov v býv.
Uhorsku a nemohli zaujať životnú postať i keď by v cudzine alebo i v
Rakúsku nadobudli diplom. Adam Gröner, rodák z Hodruše a syn chudobnej
matky-vdovy, vyhodený ako prvý, azda preto, že v jeho kufri boli uložené
knihy, márne sa uchádzal o prijatie. Bol síce krátky čas učiteľom v
Prandorfe *\\footnote*{Dnes Devičany, okr. Levice.}, ale na vyšší rozkaz
bol úradne pozbavený stanice. Po mnohých nezdarených pokusoch o prijatie
do uč. ústavu uchádzal sa osobne i s matkou na najvyššom mieste o
omilostenie. Z milosti kráľovej mohol ďalej pokračovať a na Sarvaši
zložil skúšku spôsobilosti. Bol učiteľom v Podhradí v Turci, odkiaľ ho
na moje odporúčanie vyvolila cirkev štrbská, neskôr prešiel do Hýb v
Liptove a odtiaľ do Sučian v Turci, kde dňa 15. augusta 1899 po ťažkej a
dlhej chorobe zavŕšil životnú púť. Na pohrebe som predniesol svojmu
najdôvernejšiemu priateľovi verše. Bol znamenitým učiteľom, obľúbeným
spoločníkom a vždy verným synom rodu.

Pavel Socháň, vyhodený ako druhý podistým preto, že mal najviac slov.
kníh, venoval sa ako dobrý kresliar už v ústave maliarstvu, ktoré neskôr
zamenil za výnosnejší podnik otvoriac si fotografický ateliér v
Turčianskom Sv. Martine. Zbieral výšivky, redigoval s E. Maróthy
Šoltésovou prvé dva ročníky Živeny, písal národopisné články, divadelné
hry a hrával divadlá. Po rokoch odišiel do Ameriky. Vrátiac sa odtiaľ,
po prevrate, usadil sa v Bratislave, kde ako spisovateľ sa zamestnáva
nateraz národopisom. V správe lučenskej z r. 1879/80 je zaznačený pod
menom Szohány Pál, ale i jako žiak sa dôsledne podpisoval slovenským
pravopisom. To asi tiež hodili na váhu jeho vín a priestupkov.

O Maximiliánovi Denkovi neviem povedať nič určitého. Myslím, že už
nežije. Pravdepodobne sa venoval vojenskému stavu.

Peter Šimkovic, brat seniora Šimkovica, rodák z Trnovca, ukončiac
hospodársku školu v Hrádku prišiel do Lučenca takmer dospelý. Imponoval
junáckou postavou a vynikal znalosťou hospodárskou a zručnosťou v
domácom priemysle. Po vylúčení oženiac sa zostal gazdovať doma.

O Karlovi Matuškovi píše Botto v knihe Slováci, že sa po vylúčení
zastrelil na chodbe ústavu. To však nezodpovedá skutočnosti. Viem toľko,
že bol pomocným učiteľom v Banhedeši na Dolnej zemi. Keď videl zmarenú
budúcnosť, po nočnej pohulanke, v duševnej depresii zastrelil sa pri
cigánskej hudbe pred domom svojho farára. Tým sa odobral od neho i od
sveta. Inak bol rigorózne mravný. Pred rokom pre mravný poklesok vyzval
druha na súboj. Mali sme práce, kým sme vec urovnali. A jednako aj on
upadol z jedného extrému do druhého.

Ján Čajak, syn básnika tohože mena a farára sv. jánskeho, neskôr
pastorok spisovateľa Pavla Dobšinského, bol po vylúčení krátky čas
teológom v Prešporku, ale nedoštudoval. Neviem z akého dôvodu bol
súkromným poslucháčom štát. uč. ústavu v Kláštore pod Znievom, kde
nadobudol diplom uč. spôsobilosti. Profesori sa dozvedeli o jeho
minulosti až vtedy, keď mal diplom v ruke. Úsilie ministerstva kultu,
aby mu ho zadržali, stroskotalo. Stal sa učiteľom v Kráľovskej Lehote v
Liptove. Odtiaľ prešiel v r. 1893 za učiteľa do Selenče, kde bol jeho
ujec Karol Medvecký farárom a v roku 1899 odišiel do Petrovca, kde až
dodnes žije na penzii. Je pochvalne známym beletristickým spisovateľom
realistického smeru a významným činiteľom v živote báčskych a teraz
juhoslovanských Slovákov. Pre presvedčenie a činnosť bol za svetovej
vojny internovaný. Nebodaj zdedil nadanie po otcovi a národnú výchovu
prijal od svojho druhého otca. *\\footnote*{Podrobnejšie sa touto kauzou
zaoberá práca Konštantína Čulena: Roky slovenských nádejí na sklamaní
1848 --- 1875. Trnava 1932.}.

Nakoniec mi prichodí zmieniť sa o sebe. Pokračujem teda ďalej v
autobiografii. Dôvod, prečo ma vylúčili len z lučeneckého ústavu
vyplýval z mojej povahy. Nebol som agresívnym, ale viac do seba
uzavretým. Nebolo teda proti mne toľko nakopenej viny ako proti
ostatným. Ale keď prišlo k veci, povedať pravdu, bol som nekompromisným,
neoblomným. Pri vyšetrovaní na obťažujúce otázky som odpovedal kladne.
Keby som bol opatrnejší, vymotal by som sa, ale svedomie to
nepripúšťalo. Mal som teda nádej, že ma príjmu na ďalšie štúdium v
ktoromkoľvek štátnom ústave a tobôž v ústave konfesijnom. Vylúčenie
padlo do veľkonočného času. Príjduc domov, t.j. k bratrancovi Kállaymu,
nedostalo sa mi výčitiek. Matka síce plakala, ale bratrancovi žiarila z
očí spokojnosť so mnou, ale i starosť o moju ďalšiu budúcnosť.

Národne prebudené mikulášske obecenstvo hľadelo na mňa a na Sucháňa,
ktorý bol tiež Mikulášťan, s istým uspokojením a pochvalou, hromžiac
pritom na krivditeľov. Bratranec Kállay požiadal priateľa Gustáva Fráka,
advokáta v Kláštore pod Znievom, aby mi vymohol prijatie do tamojšieho
štát. uč. ústavu. To sa i stalo. Išiel som teda hneď po Veľkej noci, 21.
apríla 1881 do Kláštora pod Znievom. Profesori nehľadeli na mňa
nepriateľským okom. Azda na nich vplývalo ovzdušie národne uvedomelého
mestečka a osobný styk s reprezentantmi slov. myšlienky. I žiactvo sa
správalo ku mne kolegiálne, hoci vedelo o mojej minulosti. Asi tiež pod
vplyvom slovenského ovzdušia. Nie div, že na tomto ústave predo mnou i
po mne boli poslucháči, ktorí vynikli v živote ako literáti (Matej
Bencúr Kukučín, Anton a Karol Bielek, Ján Burian, Jozef Gregor Tajovský)
aj ako učitelia (Miloš Búľovský, Jozef Paulovič, Emil Jesenský, Jur
Babka a iní). Profesori stáli na výške povolania. Správca Anton Arányi,
tichý vážny muž, vyučoval pedagogické predmety; Karol Sebesztha,
neskorší škôldozorca, tuhý šovinista, ale ku mne sa správal slušne,
vyučoval maď. reč, dejepis a zemepis; Jozef Mihalicska, profesor
matematiky a fyziky, Ján Rátskay, profesor nemčiny, Béla Krätschmar,
profesor prírodných vied, Ferdinand Rizner, profesor hudby a Ján Ulrich,
učiteľ na cvičnej škole, ktorý vyučoval hospodárstvo a telocvik, boli ku
mne vždy slušní. Učiteľský ústav bol v starom kláštore, kde kedysi
sídlil Peter Pázmany. Tam bol aj internát pre všetkých žiakov. Strava
bola dobrá, lepšia než v Lučenci. Byt a stravu som tam mal i ja, a to
bezplatne. Žiaci bolí ukáznení. Nebolo príležitosti k výstrednostiam.
Učenie mi nebolo ťažké, veď som vlastne opakoval látku, pravda, z iných
kníh a podľa inej metódy. To však rozšírilo môj obzor. Chodievali sme sa
učiť okolo potoka Vrice. Dúfal som, že tu zakotvím, ale nestalo sa tak.

Slniečko, i to májové sa milo usmievalo, keď sa zrazu blyslo a
zarachotil hrom. Škôldozorca Gejza Szüllö, otec terajšieho politika,
poslal správe ústavu ferman, že ma na ústave nestrpí, aby som sa
naskutku pratal preč. Po trojtýždňovom pobyte 10. mája 1881 vrátil som
sa do Mikuláša. I tu, ako v Lučenci, dal mi správca „elismervény":
Soznanie. O tom, že Peter Zgúth, liptovsko-sv.mikulášsky aug.
vierovyznania mladík, od 21. apríla t.r. prijatý ako III-ročný poslucháč
štát. uč. preparandie v Kláštore pod Znievom, ako dočasný žiak prednášky
celkom do podpísaného dňa usilovne navštevoval a v každom ohľade
príkladne sa správal, ktorého dňa však s prevzatím vysvedčení opustil
ústav. Dané v Kláštore pod Znievom 8. mája 1881 Anton Arányi, správca
preparandie. Bolo isté, že stratím rok alebo budú zmarené navždy plány
do budúcnosti a bude treba voliť si iné povolanie.

Prostredníctvom liptovského seniora Baltíka sa za mňa prihovoril
superintendent banského dištriktu Gustáv Szeberényi. Poslal žiadosť
ministrovi Trefortovi, aby som mohol dokončiť štúdiá na ktoromkoľvek
štátnom a tobôž na cirkevnom uč. ústave. Minister zo dňa 20. júna 1881
odpovedal, že v prípadoch, keď je poslucháč vylúčený zo štát. uč.
ústavov, ale v nariadení nie je určite vyslovené, že sa zo všetkých uč.
ústavov vylučuje, niet zákonitej príčiny, aby patričný na inom ústave
nemohol pokračovať v štúdiách, ale v záujme kázne je žiadúce, aby
patričný poslucháč v dôsledku trestu opakoval triedu, z ktorej bol
vylúčený a jeho žiadosť o prijatie na súkromnú skúšku nebola splniteľná.
Dvere sa teda otvárali, ale ústavy, v prvom rade konfesionálne ich hneď
pričapli. Uchádzali sme sa na Sarvaš, do Prešova, do Šopronu,
predpokladajúc, že ma, vylúčeného z jednej štátnej (lučenskej)
preparandie, v ústavoch konfesionálnych tobôž príjmu. Ale nádej mojich
radcov a protektorov (bratranca Kállayho a seniora Baltíka) ma trpko a
bolestne sklamala. Kde sme hľadali viac súcitu a kresťanskej lásky k
súveriacim, našli sme stupňovanú krivdu. Správa cirkevných škôl
nerešpektovala ani ministerské nariadenie a v nenávisti prevýšila
vrchnosť svetskú, a to tú najvyššiu. A po takýchto dôkazoch lásky chcel
ešte biskup Raffay po prevrate prilákať ev. Slovákov k cirkvi predtým
úradnej, maďarskej!

O prijatie na Sarvaš sa za mňa dôsledne zaujal Szeberényi. Odpoveď
znela, že jeho námaha je bezvýsledná. Potvrdil to aj list direktora
sarvašského gymnázia a uč. ústavu Benku, v ktorom zdôvodňuje výrok
nasledovne jezuitským spôsobom: „Sarvašská preparandia je spojená s
gymnaziálnymi triedami, takže medzi preparandistami zakončiť tu svoje
štúdiá nie je vstave; sarvašská preparandia vyhodeného poslucháča nikdy
neprijala, a to preto, lebo je, vraj, vypovedaná zásada na gymnáziu, že
vyhodených študentov prijať neslobodno; na Sarvaši študuje, vraj, mládež
dolnozemská, horúcej krvi a pri tejto letore mohla by ma napádať a
brojiť proti mne, ktorá okolnosť mohla by sboru profesorskému
nepríjemnosti spôsobiť."

Z iných ústavov: z Prešova, zo Šopronu došli lakonické odpovede:
„biľagovaných nepotrebujeme".

V takomto hriešnom stave, ubolený a zlomený na duchu, išiel som na
pozvanie ďalšej rodiny cez prázdniny do Hýb, kde som vyučoval Alberta
Škarvana a jeho brata slovenčinu. Moji priatelia Baltík a Kállay ani
potom nezaháľali. Senior Baltík sa opätovne obrátil do Šopronu a do
Prešova --- bezvýsledne. Písal ešte i do Levíc o prijatie do štát. uč.
ústavu a Kállay v mojom mene do Nagy Körösu na ref. uč. ústav. Odpoveď z
Levíc nechodila, z Nagy Körösu prišla záporná.

Keďže cirkevné ústavy i napriek nariadeniu ministra zo dňa 20. júna 1881
nechceli ma prijať, obrátil sa bratranec Kállay so žiadosťou na
ministerstvo, aby v zmysle tohože nariadenia vzhľadom na moju osobu
vypovedalo, že ma ktorýkoľvek štátny alebo konfesijný ústav môže prijať.
Žiadosť poslal priamo na dra Matušku, krajinského vyslanca
hornoliptovského okresu, ktorý mu bol za isté zásluhy zaviazaný vďakou.
Podobne požiadal i Gustáva Fráka, či by nejako nesprostredkoval, aby ma
v zmysle min. nariadenia do Kláštora pod Znievom, kde som už bol
niekoľko týždňov po vyhodení, znovu neprijali. Profesor Karol Sebesztha
na žiadosť Frákovu a k tomu i z vlastnej pohnútky a z presvedčenia,
nakoľko ma za krátky pobyt v Kláštore pod Znievom poznal, navrhol
ministrovi Trefortovi láskavejší postup proti vylúčeným žiakom, lebo,
všeobecným cieľom a snahou má byť poblúdilých pritiahnuť a upraviť na
dobrú cestu, ako navždy odstrčiť a výslovne ako snaživého a príkladne
mravného ma odporúčal prijať do uč. ústavu v Kláštore pod Znievom. Tak
mi to rozprával, ešte žijúci Frák, ktorému prípis písaný ministrovi mu
Sebesztha doniesol prečítať. I senior Baltík písal v záujme mojom
Matuškovi. Týmto priaznivcom budem v duchu vždy vďačný za ich radu,
pomoc a námahu.

Medzitým sa blížil začiatok šk. roku a končil aj môj pobyt v Hybiach.
Volal ma bratranec, aby som sa navrátil do kruhu jeho rodiny, kde bola i
moja matka, a najmä na krstenie jeho syna Jozefa (býv. ministra) dňa 27.
augusta 1881 istotne dostavil. Sedíme pri stole, ja smutný, neveselý,
školský rok i moja budúcnosť hmlistá. Zrazu posol donesie telegram od
Matušku: „Minister Trefort označil pre Zgútha uč. ústav v Kláštore pod
Znievom, v ktorom môže v ďalších štúdiách pokračovať". Nálada pri
stolovaní sa razom vystupňovala a mne svitol lúč nádeje v krajšiu
budúcnosť.

Dňa 31. augusta 1881 som nočným vlakom odcestoval do Kláštora pod
Znievom, kam som dorazil ráno 1. septembra a o 8. hod. bol už v ústave.
Z nádejných poslucháčov som ešte nikoho nenašiel. Poznamenávam, že
predošlého dňa mal v ústave spolok štát. Učiteľov turčianskych a
oravských zhromaždenie. Idúc hore schodmi, gúľal sa mi v ústrety starší
pán, objemnej a okrúhlej postavy a zastanúc sa spýtal: „Už ste tedy
prišli? Áno som tu. Ako sa voláte? Som Peter Zgúth. Nuž či som vás ja
raz navždy nevypovedal z* *tohto ústavu? Odvolal som sa na telegram
Matušku, podľa ktorého minister dovolil mi tu študovať. On na to: Hoci
vám aj minister dovolil, ja nedovolím, lebo ja panslávskych agitátorov
nebudem vychovávať. Vedel som s kým hovorím. Tak môže vystúpiť len
„veľkomožný škôldozorca", v tomto prípade môj blahoželateľ, Szüllö Géza,
kráľ. škôldozorca turčianskej stolice a kráľovský radca, ktorý ma
minulého školského roku fermanom vyhnal z ústavu. Aký rozdiel medzi maď.
škôldozorcami a terajšími takzvanými „inšpektormi". Zmenu zavinil duch
demokratickej doby. Škôldozorcovia doby aristokratickej, často ignoranti
v pedagogu, dostali za politické zásluhy sinekúru: pohodlne žiť, panovať
a slúžiť „állam eszme" (štátnej idei), t. j. maďarizovať mládež a
terorizovať učiteľov. Poprevratoví inšpektori slúžili vede a pracovali
do úmoru na pozdvihnutí slov. Školstva. I mne návykom začali nadávať do
„veľkomožných". Akým jasom im zaiskrili oči, keď som ich upravil na
správny titul. Ale pretrhnutú niť deja nadväzujem ďalej.

Ja hore ku správcovi, on zdanlivo dolu. Vojdem k Arányimu. Sotva
vysvetlím vec a ukážem telegram, on, vojdúc z chodby inými dverami do
susednej izby a z tejto do správcovej, zahrmel znovu nado mnou a
zopakoval výrok. Márne som sa bránil, že nariadenie ministrovo príde
iste neskoršie. Správca vybavil vec v môj neprospech. Telegrafoval som
bratrancovi, ako brutálne ma prijali a odbili. Jeho telegrafická odpoveď
znela: Zgúth nech ostane v Kláštore pod Znievom, zakročil som, svedectvá
jeho boli poslané na tvoju adresu. Pobudnúc deň u Izákov v nádeji, že na
zakročenie bratrancovo sa situácia k prospechu môjmu zmení, vrátil som
sa domov, k bratrancovi v nálade stiesnenej a zronený na duchu v obave,
čo bude so mnou.

Telegram Matuškov z 27. augusta 1881 zhodoval sa s dátumom
prerazítkovanej žiadosti na ministerstvo, ktorú žiadosť i Matuška
odporúčajúcou klauzulou opatril, žiadajúc nariadiť prijatie v Kláštore
pod Znievom a pri osobnom predostretí dostal uistenie a sľub od ministra
Treforta, že budem prijatý na uč. ústav v Kláštore pod Znievom a v tomto
zmysle aj telegrafoval. Môj príchod do Kláštora pod Znievom bol asi
prenáhlený, najmä preto, že som sa tam náhodou stretol so škôldozorcom a
prv ho informoval o svojom prijatí ako by došlo úradne priaznivé
vybavenie žiadosti. Mal teda čas zmeniť sľub ministrov a zakročiť proti
prajnému vybaveniu žiadosti. Zakročil a --- nedovolil. Takú moc mali
vtedy maď. škôldozorcovia!

O niekoľko dní Jozef Mennyey, kráľ. radca a škôldozorca liptovský
doručil ministerstvu žiadosť s intimátom výroku ministerstva v tomto
znení: „Nariadením uh. kr. ministerstva náboženstva a ver. výučby pod č.
25456 zo dňa 2. septembra 1881 výnimočne dovoľuje sa, aby Peter Pavel
Zgúth, býv. poslucháč štát. uč. ústavu v Lučenci mohol pokračovať na
ktoromkoľvek konfesionálnom uč. ústave. O čom sa dolu menovaná
uchádzateľka (t.j. matka) týmto uvedomuje."

Z výroku vychodí úskočnosť škôldozorcu Szüllöa: 1. septembra 1881 bol
som s ním na slove a 2. septembra 1881 bol už výrok hotový; podobne i
dobroprajnosť a veľkodušnosť ministerstva: vylúčený len zo štátneho
učiteľského ústavu v Lučenci, nasledovne prijateľný do iného štátneho
ústavu mohol som len na konfesionálnych, i to len s výnimočným
dovolením, študovať. Vlasť bola v nebezpečenstve, bolo teda potrebné
také opatrné a pritom veľkodušné vybavenie žiadosti. Žiadosť o
milosrdenstvo vyvolala ešte väčšiu krivdu.

V dôsledku krutého výroku, keďže ma už predtým ani jeden konfesionálny
učiteľský ústav nechcel prijať, môj stav beznádejný. Pomýšľal som ísť za
zámočníckeho učňa a potom do Ameriky. Pavel Dobšinský, otec Jána Čajaka,
radil mi prijať stanicu pomocného učiteľa v nádeji, že časom, keď sa na
vec pozabudne, súkromne môžem zložiť učiteľskú skúšku. Na to však nebolo
výhľadu.

Ostával jediný konfesionálny učiteľský ústav v Horných Strelciach (Felsö
Lövö --- Ober Schützen), za Dunajom, kam sme ešte nepodali žiadosť. Hneď
na druhý deň (8. sept. 1881) išla teda tam, doložená výrokom
ministerstva a potrebnými dokladmi. Dúfali sme, azda Nemci budú mať viac
citu a lásky. Aj osoba superintendenta Karsaya skýtala malú nádej.
Medzitým som prežíval bezútešné chvíle pracujúc v bratovej kancelárii.
Na odpoveď z Levíc, po takom krutom výroku, sme ani nemysleli.

A jednako znovu zjasal lúč nádeje. Zjasal odtiaľ, odkiaľ sme nečakali,
vo forme listu: „Uvedomujem Vás, že ste --- s podporou obedu a mesačných
3 zl. --- prijatý medzi III --- ročných poslucháčov levickej štátnej
preparandie. Ponáhľajte sa, lebo sa už školský rok započal. Levice 10.
septembra 1881. Ľudovít Szabó, správca." Bratranec, čítajúc list, s
úsmevom poznamenal: „Pôjdeš, najhoršie bude, že sa zas vrátiš." List
došiel 12. a 14. sept. 1881 som už aj išiel ranným vlakom na Štiavnicu a
odtiaľ pešo, s taškou v ruke, do Bohunic, kde som mal u učiteľa Baltíka,
brata seniorovho, prenocovať. Na Šteinbachu, v osamelej krčme, kde sa
cesty, jedna na Pukanec, druhá na Levice, rozvetvujú, natrafil som na
kočujúcich rumunských Cigánov, cestujúcich na Bohunice. Pripojil som sa
a s nimi cestoval neskoro večer do Bohunic. Obava pred Cigánmi zmizla.
Na druhý deň na najatom voze som šťastne dorazil do Levíc.

Levice, ležiace v býv. Tekovskej župe na pohraničí župy Hontianskej, sú
obklopené od severo-západu a severo-východu slovenským obyvateľstvom, od
juhu obyvateľstvom maďarským. Inak Tekovská župa bola v tom čase už
silne zmaďarizovaná. Svedčí o tom, že prvá zo žúp pomaďarčila miestne
mená obcí. Podľa toho i žiactvo, regrutované najmä z tejto župy, bolo v
národnom ohľade neuvědomělé, ba stupňované maďarským duchom
sterorizované. Jednako správa a profesorský zbor dosvedčil voči mne
tolerantnosť prijatím ma na ústav, ktorú mi i po príchode láskavo
preukazoval.

Byt som mal prikázaný u profesora hudby Karla Pazára bývajúc s
pomaďarčeným Nemcom (Heinrich Wiemen) a s írečitým Maďarom (Fraňo Tóth)
azda preto, aby som bol pod stálym dozorom profesora a menovaných
spolužiakov. Z povedomých slovenských spolužiakov našiel som len Janka
Bienika, s ktorým som pred rokmi študoval v Martine a ktorý vedel o
mojej slovenskej minulosti. Ostatní spolužiaci nemali o nej ani tušenia.
A profesori boli dôslední aj v tom, že sa o nej pred žiactvom
nezmienili. Inak, ak by sa žiaci o nej dozvedeli, boli by ma v
streštenosti bojkotovali, strpčovali pobyt a prípadne aj vypudili z
ústavu. Hoci mi boli profesori naklonení a žiaci sa slušne správali,
predsa som si nebol istý, či sa pohon nebude opakovať fermanom
tamojšieho škôldozorcu, aby som sa pratal z ústavu. Svojím správaním a
pohotovosťou v učení vynútil som si nielen úctu u profesorov, ale aj
prestíž u žiactva, ktorí sa často u mňa uchádzali o isté úsluhy. Nie
div, veď som opakoval triedu a poznatky osvojené v Lučenci som kriticky
doplňoval a rozširoval novými, pozorujúc rozdiel výučby v rozsahu i v
metóde. Ale o tom neskôr.

Stravu, pravda, len obed, som mal zdarma. Bola omnoho lepšia než v
Lučenci: hovädzia polievka, prívarok s mäsom z polievky alebo pečeným a
štvrtina domáceho ražného chleba, v nedeľu okrem toho koláčový závin.
Raňajky som prehvízdal. Večeru som odbavil chlebom z obeda. I za to
vďaka. V konfesionálnych ústavoch nechceli ma ani na vlastné trovy
prijať, a tu, na štátnom, ústave, som požíval dobrodenie.

V ústave nebolo internátu. Žiaci bývali po domoch. Mali teda príležitosť
k neviazanému životu. Moji spolubývajúci veľmi často vybočili z riadnej
koľaje, ale mňa sa neodvážili pokúšať. I v tomto ohľade som mal prestíž.
Verejného pohoršenia však nebolo.

V rečovom ohľade boli silne maďarským nacionalizmom zanietení. Vynikal
najmä istý Tóth Kálman, vynikajúci vo veršovaní. Pocítil som to, keď do
ústavu zavítal vtedy po školách všeobecne známy Harafi Veray János,
pokútny maďarský veršovník, v maďarskom kroji, ostužkovaný na spôsob
pajáca. Žiactvo ho sprevádzalo po uliciach a ejlenovaním oslavovalo jeho
hazafícke výbuchy. Múdrejší sa delektovali na jeho vo veršoch
improvizovaných odpovediach. V ústave nebolo počuť slovenského slova,
kým v Lučenci bol slovenský hovor bežný. Nebolo medzi nami, okrem mňa a
Janka Bienika, uvedomelého Slováka. Osamote sme sa rozprávali po
slovensky. Ostatní, hoci mnohí chybne, mondokovali po maďarsky. Prišli
už z domu a zo škôl zmaďarónčení. Veľký kontingent z nich bol vychovaný
v katolíckych školách, nemohli mať teda slovenského povedomia, lebo, ako
je všeobecne známe, školy katolícke (česť výnimkám, kde bol kňaz
povedomý Slovák), plávali s prúdom a najmä v Tekove. Profesori na
prednáškach neprízvukovali toľme vlastenectvo. Profesori sa správali v
tomto ohľade vážne a tolerantne, najmä ku mne, aby aspoň na mňa vplývali
v smere vlasteneckom, hoci nebadane a opatrne, a vytrhli klík
slovenského presvedčenia. U ostatných toho nebolo treba. Hoci v
nebezpečnom ovzduší, ale pod záštitou profesorov cítil som sa dobre a
spokojne, trnul som však pred ďalšou budúcnosťou.

Hladinu tichého a pokojného života zrazu rozvlnila nečakaná správa.
Koncom septembra dostal som doporučený list datovaný 26. septembra 1881
a zásielku 50 zl. V liste mi bratranec Kállay posielal listiny a doklady
a písal, že moja žiadosť, predostretá 8. septembra 1.881 správe
evanjelického učiteľského ústavu v Horných Strelciach (Felsö Lövö) bola
priaznivo vybavená. Kvôli historickej presnosti uvádzam povolenie
Alexandra Karsaya, superintendenta zadunajského dištriktu a prípis Jána
Neubauera, správcu uč. ústavu, v ktorom mi oznámil prijatie, v doslovnom
znení: „687. Proti prijatiu Petra Pavla Zgútha do preparandie v Horných
Strelciach, vzhľadom na ministerské povolenie vzťahujúce sa na jeho
osobu a na jeho vynikajúce svedectvo nemám námietky, ak v zmysle
ministerského prípisu bude prijatý do II. ročníka a jeho prijatie aj
profesorský zbor odobrí. S úctou, Ráb, 19. sept. 1881 Alexander Karsay,
superintendent." Pôvodný prípis superintendentov poslal správca v odpise
žiadateľke matke i s pôvodným prípisom svojim, obsahujúcim odobrenie
profesorského zboru, v tomto doslovnom znení: „Vracajúc predostreté
všetky listiny mám česť prípis č. 687 dôstojného pána supetrintendenta a
poznamenanie profesorského zboru v 6. bode zápisnice Ctenej Panej
oznámiť, že *„ak by sa oproti vášmu milému synovi po prijatí do nášho
ústavu v národnostnom ohľade vyskytli ponosy, bol by hneď z tunajšej
preparandie vylúčený." *S vyjadrením výtečnej úcty ostal som. Dané v
Horných Streliciach 21. sept. 1881 ochotný sluha Ján Neubauer, správca."
Nedôvera profesorského zboru voči mne bola vyjadrená v citovanej
podmienke a hrozbe, zdôraznenej aj tým, že správca v pôvodnom prípise
patričnú stať podčiarkol a úvodzovkami opatril. Opravujem tiež i omyl v
prípise superintendentovom, že mám byť prijatý do II. a nie do III.
ročníka, z ktorého ma v Lučenci vylúčili.

V liste písanom maďarsky, aby som ho mohol dať prečítať správcovi ústavu
v Leviciach, odvolávajúc sa na výrok ministerstva, podľa ktorého mi bolo
výnimočne dovolené pokračovať v štúdiách v ktoromkoľvek konfesionálnom
ústave, píše mi bratranec, že ministerstvo môže zamedziť ďalšie štúdium
na štát. ústave a v zmysle výroku nedovolí mi skladať skúšku
spôsobilosti. Radil mi, aby som išiel za správcom požiadať ho o radu a
najmä o to, aby sa podľa možnosti vopred informoval, či minister moje
prijatie na ústave schválil a či po odbavení III. ročníka budem
pripustený na skúšku spôsobilosti. Ak by správca o tom pochyboval a v
dôsledku výroku nemohol sprostredkovať odobrenie prijatia, mám sa mu
poďakovať za osvedčenú otcovskú starostlivosť a hneď odísť do Horných
Streliec, kde mám prijatie zabezpečené. Pri odchode mám si vyžiadať
potvrdenie, že som v Leviciach ako III. ročný poslucháč riadne
navštevoval prednášky.

Podľa rady išiel som hneď ku správcovi požiadať ho o ďalšiu podporu, aby
som mohol ostať v Leviciach na št. ústave, lebo tým by bola štrbina
politickej cti koľko-toľko vyhladená. Prijal ma blahosklonne a po
prečítaní listu dal mi radu v tomto zmysle: O vašom prijatí podal som
správu ministerstvu s návrhom na schválenie. Myslím, že minister vybaví
vec do konca októbra 1881. Napíšte teda žiadosť na správu ústavu v
Horných Strelciach, aby vám bolo dovolené nastúpiť v mesiaci novembri a
udajte v nej, že prednášky v Leviciach riadne navštevujete.

Podobnú žiadosť poslal i bratranec v mene matky na správu v Horných
Strelciach.

Knižiek užívaných na ústave, nevediac, či tam ostanem, som si predbežne
nenadobudol, len neskoršie na radu seniora Baltíka som si potrebné
pokúpil. Pripravoval som sa na predmety z viacerých kníh. Podľa toho by
moje odpovede prehĺbené, rozšírené a doplnené zápiskami na prednáškach
svedčili, že vec náležito a dôkladne chápem. Konal som teda svoje
povinnosti svedomito, pravda, s bázňou a triaškou. Čas riešenia sa
pomaly blížil.

Koncom októbra stretol ma pred ústavom správca a povedal mi: „Zajtra
ráno prijdite ku mne!" I v tom bola opatrnosť. Nedal ma volať, aby sa
žiaci nemohli vyzvedať. Vedel som, že moja vec je na dobrej ceste.
Neotáľali s vecou na druhý deň, lež „vögtön" (hneď) exekvovali výrok.

Druhého dňa oznámil mi správca: „Minister vaše prijatie schválil s tým,
že odobral vám dobrodenie dovtedy, kým sa nepreukážete v politickom
ohľade bezúhonným. Ja vás však už poznám a ponechávam vám dobrodenie
obedu aj naďalej, len 3 zl. titulom bytného odnímam, ktoré však
dostanete dodatočne, keď sa osvedčíte politicky bezúhonným." Vo februári
som dostal dodatočne odňaté bytné na predchádzajúce mesiace.

Aký rozdiel medzi Szüllö Gézom a Szabó Lajosom! Ani jeden sa nepodrobil
presne nariadeniu ministra. Prvý zloprajne, druhý dobroprajne. Prvý
pochádzal odkiaľsi z východu, lebo hutoril po šarišsky, druhý bol
korenný Maďar.

Od toho času som nemal obavy, že neskončím štúdiá a nedosiahnem cieľ.
Tým radostnejšie som konal povinnosti a nezavdal som v ničom príčinu na
pohoršenie. Obával som sa len, že spolužiaci prídu na stopu mojej
minulosti, ale i vtedy som dúfal mať mravného zástancu v správcovi a v
profesoroch. Ku koncu roku prišiel do ústavu na krátky čas, akoby na
výzvedy, istý Sztik Gyula, s ktorým som sa poznal ešte z Lučenca,
informovať sa o skúške spôsobilosti, ktorú chcel skladať ako vystúpivší
z lučenského ústavu a zaujať učiteľskú stanicu. Požiadal som ho, aby sa
o Lučenci pred žiakmi nezmienil. On mi to, dúfajúc, že mu budem pri
skúške nápomocný, prisľúbil a nič nevyzradil. Neskoršie žiadajúc ma v
liste o nejaké rady, dával mi naučenie, aký mám byť „hazafi". Po rokoch,
tuším ako slatinský učiteľ, zahodil otcovské meno, prijal meno Szende a
v duchu maďarónskom panoval v škole i v živote. Otca nehodný syn a brat
Aurela Styka, známeho národovca, mohol mať príčiny na mravné zavrhnutie.
Takýmto sa to prepáčilo, odpustilo, kým charakterní odpykávali prejavy
rodovej príslušnosti v slove i v skutku.

Výučba a prednášky zodpovedali charakteru profesorského sboru. Správca
Ľudovít Szabó, asi 50-ročný, temperamentnej povahy, zhrmel zavše, keď
bolo treba, svojim obvyklým: „Nepovedal som?" a nastalo ticho. Vyučoval
pedagogiku a metodiku pre život a školu praktickým spôsobom. Rozviedol
metodický postup pri vyučovaní štyroch základných výkonov v počtoch.
Zápisky o tom boli mu smerodajnými pri vyučovaní. Tomu pripisujem, že
niekoľkí moji žiaci sa venovali štúdiu, kde je matematika
nepostrádateľnou podmienkou zdarného úspechu. Študovali na baníckej
akadémii v Štiavnici a na školách obchodných. Iste veľký rozdiel medzi
ním a staručkým Terrayom v Lučenci. V každom ohľade pedant, prísny,
spravodlivý a šľachetný. O jeho šľachetnosti svedčí, ako sa ma otcovsky
a dobroprajne zastal. Podobný mu bol Alexander Holló, profesor maďarskej
reči a literatúry, dejepisu a hospodárstva. Už aj výzorom, hnedou
pleťou, havraními vlasmi a fúzmi, širokou tvárou s vyčnievajúcimi
lícnymi kosťami, pravý typ rýdzeho Maďara. Jeho brat Ľudovít Holló bol
vynikajúcim činiteľom v Apponyiho maďarskej národnej strane (Magyar
némzeti párt) a redaktorom politického denníka. On sám bol tiež
redaktorom týždenníka Leva és vidéke (Levice a vidiek). Silne maďarsky
zahrotený a nie --- šovinista. Iste tiež rozdiel medzi ním a lučenským
Zajzonom, karieristom hrubého zrna. Povahou chladnokrvný a vážny,
neomáľal frázy o vlastenectve, prednášal vážne a vecne. Podobne ako
Szabó spravodlivý. Ktorýsi spolužiak nadhodil mi na konci roku, že
stojím zle u neho v náuke o hospodárstve. Na vyzvanie, kto si chce
opraviť známku, popri dvoch hlásil som sa i ja. Otázky za seba i za
druhov som zodpovedal správne a mal som známku na vysvedčení i v diplome
„výtečnú". Bolo to asi mýlne upozornenie. I medzi rýdzimi Maďarmi boli
typy šľachetné a šplhavé. Koloman Halasy, človek panónskej tváre,
hladkých spôsobov v reči i správaní, takzvaný „elegán", vyučoval
matematiku a fyziku. Ako profesor zvlášť nevynikal. Matematiku diktoval
do zošitov. Kým Hudec v Lučenci odvodzoval teóriu a pravidlá z
príkladov, on z teoretických pravidiel viedol k praktickému výkonu.
Podľa toho žiaci nepochopili náuku o logaritmoch. Inak bol dobromyseľný
a láskavý. Vyplývalo to z jeho temperamentu a mali sme ho radi. Karol
Pazár, u ktorého som býval, bol síce nervózny, ale jeho nervozita nikdy
nevybočila z hraníc slušnosti a ľudskosti. Učil hudbu, kreslenie a ručné
práce praktickým spôsobom. Jediný vedel slovensky; pravdepodobne bol
rodom z Gemera. Bol tiež všeobecne obľúbený. Všetci menovaní boli už v
mužnom veku, mali pedagogickú prax, životnú skúsenosť a ucelenosť
charakteru. Ale najmilším spomedzi všetkých nám bol pomocný profesor
Eugen Kriek, mladý, asi o dva roky od nás starší, ktorého sme mali viac
za priateľa, ale nenadužili sme jeho mladosť k výstrednosti a k
neslušnému správaniu voči nemu. Aj ako profesor nemeckej reči, zemepisu
a prírodných vied stál na zodpovedajúcej úrovni. Chodievali sme s ním na
botanické vychádzky, na ktorých nás učil prakticky rozlišovať a triediť
rastliny. V mravnom ohľade predčil kolegu Šneffa v Lučenci. Po prevrate
zostal v republike a účinkoval ako profesor kdesi na pohraničí na
maďarskej škole.

Pod takou správou a pri takých profesoroch bolo radosť žiť a pripravovať
sa k povolaniu. A učili sme sa, pravda, každý podľa nadania a snahy. Mne
síce nebolo ťažko, veď som opakoval triedu, jednako som venoval úsilie i
čas príprave na skúšku spôsobilosti. Pred skúškou som vstával o 4.
hodine ráno, aby som sa náležite pripravil a dosiahol diplom, ktorý by
ma uprednostnil pri uchádzaní sa o stanicu. Cítil som, že zodpoviem
každú otázku z predmetov, okrem prírodných vied, ktoré boli dosť
macošsky, najmä v Lučenci, pestované. Osud sa však ironicky usmial mojej
príprave: či ti to bolo treba? Ale bolo: pre život!

Skúšky sa začali 22. júna a trvali do 25. júna 1882. Prvá skúška bola
písomná. Tému: či možno z nadania a z náklonnosti dieťaťa dôvodiť jeho
budúce povolanie --- zodpovedal som kladne. O 10. hod. oddal som prácu s
impurom, ktoré sa od od purumu veľmi málo líšilo, kým niektorí ani na
poludnie neboli hotoví. Od písomnej skúšky závisela ústna skúška.
Popoludní bolo praktické vyučovanie s deťmi v cvičnej škole. Dostal som
za úlohu vyučovať v prvom ročníku číslu 3. Prednášku som vopred
vypracoval a dal na posúdenie. Súčasne som žiadal spôsobilosť pre
nemecké a slovenské školy. Ale nemeckých detí v cvičnej škole nebolo.
Žiadosti vyhoveli tak, že som po nemecky improvizoval niekoľko otázok.
Žiadosť o spôsobilosť pre slovenské školy pominuli mlčaním. Mám teda
spôsobilosť len pre maďarské a nemecké školy. V žiadostiach pri
uchádzaní sa o stanicu, musel som zdôrazňovať, že som ako rodený Slovák
spôsobilý vyučovať v slovenskej reči.

Ústne skúšky boli pri dvoch komisiách. V každej bol predseda (v jednej
škôldozorca, v druhej člen školskej rady), patričný profesor a niekoľkí
členovia školskej rady. Každý zaznamenával klasifikačné známky. Keď
skúšaný zodpovedal v jednej, išiel k druhej komisii. Skúšaní boli naraz
dvaja. Kým jeden odpovedal, ostatní rozmýšľali o predmete. Na mňa sa
mimoriadne usmialo šťastie. Chcel som vyniknúť odpoveďami. Témy však
nezodpovedali príprave. Jedine z pedagogiky bola primeraná. Mnohé boli
také ľahké, že som sa hanbil odpovedať. Z maďarskej reči a literatúry
mal som odpovedať o liste: list a jeho náležitosti, ale skúšajúci
profesor mi dal ťahať druhú sadu. Z matematiky som si vytiahol: čo je
číslo? Profesor ju odmietol: to nie je pre vás. Ťahal som druhú, ani tá
nebola pre mňa. Konečne sa uspokojil s treťou: o zmocňovaní na tretej
potencii. Povedal som formulku. To stačilo. Z dejepisu som si vytiahol:
založenie rímskej ríše. Začal som: Keď sa Aeneas po trójskej vojne
priplavil k brehom Latinumu\..., zaznelo: dosť --- a bolo po odpovedi.
Zo zemepisu: Charakterizujte národy Ázie! Pozbieral som paberky z
Jókaiovho románu Román budúceho storočia, nakoľko mi utkveli k pamäti a
odpoveď sa vydarila. Najviac obavy som mal ako zodpoviem z prírodných
vied. Nestihol som sa dôkladne pripraviť. Živočíchopis a nerastopis boli
látkou I. a II. ročníka. Málo zostalo z toho v pamäti. Pozoroval som
však, odkiaľ z hŕby sád ťahá skúšaný predo mnou, aby som sa podľa neho
orientoval. Habol som teda i ja tam a vytiahol som sadu: o psovi.
Zodpovedal som ju správne. Vedel som udať aj akosť a počet zubov a
pazúrov. Na otázky z ostatných predmetov sa nepamätám. Ale nezanechali
stopy po zlej odpovedi. Keby som sa nebol náležite pripravil, boli by mi
azda pripadli otázky z tých najťažších. Iný by sa bol tešil, mňa to
mrzelo.

Komisie po skúške ustálili podľa klasifikácie známky predmetov pre
diplom. Mal som v ruke diplom so všeobecným „chvalitebným" utriedením.
Ale aj keby bol býval horší, uspokojil by som sa. Hlavné, že sa
zakončila kalvária môjho života.

V dnešných učiteľských ústavoch nežiada sa maturitná skúška zo všetkých
predmetov. Je to pre žiaka obľahčenie. Naproti tomu skúška spôsobilosti
po 20-mesačnej praxi pôsobí ťažkosti, nakoľko sa mnoho zabudne z teórie
a ťažko je nahradiť zabudnuté pri zaujatosti v škole. V jednom
obľahčenie, v druhom obťaženie.

Vysloviac vďaku správcovi a profesorom za ich šľachetné zmýšľanie a
dobrodenie, rozlúčil som sa s Levicami. Vzal ma na voz starý pán Bienik,
učiteľ turopoľský, ktorý prišiel za synom Jankom, azda z vďaky, že som
mu pomáhal pri skúškach. Cestou sme odbočili na Kopanice, fíliu cirkvi
hodrušskej, navštíviť jeho priateľa Krmana, tamojšieho učiteľa. V
Štiavnici som sa s nimi rozlúčil a vlakom cestoval do Mikuláša umorený a
schudnutý na tele, ale zdravý, spokojný a veselý duševne. Priateľom a
mojim priaznivcom, bratrancovi Kállaymu, seniorovi Baltíkovi, vtedy ešte
úprimnému národovcovi a ešte dnes žijúcemu Gustávovi Izákovi budem vždy
povďačný. Pamiatka i na profesorský zbor v Leviciach mi bude tiež milá.
Nadovšetko vďaka Hospodinu, že vzbudil súcit a naklonil mi srdcia
šľachetných priateľov a dobrodincov.

Vstúpiac do nového životného obdobia, sprvu som nerozmýšľal o budúcnosti
tešiac sa jedine prítomnosti. Prázdniny som trávil čiastočne u bratranca
zamestnaním v jeho kancelárii, čiastočne u rodiny v Hybiach, v
spoločnosti bratov Škarvanovcov. Neskôr mi prišlo zamýšľať sa o životnej
postati. Túžil som po stanici, kde by moja ubolená mať našla útulok a
utíšenie po prežitých strastiach. Senior Baltík mi dal pokyn, aby som sa
uchádzal o stanicu druhého riadneho učiteľa v Holiči alebo pomocného
učiteľa v Senici. Žiadosť s dátumom 21. augusta 1882 som poslal len do
Holiča. Na stanicu pomocného učiteľa pre jednoizbový byt som ani
nereflektoval. Zostávala mi ešte, v najhoršom prípade, stanica pomocného
učiteľa na Kokave, v Liptove, ale z toho zišlo, lebo okolnosti sa časom
zmenili. Koncom augusta odchodom bratovho nástupcu Michala Zaťku do
Hajdušíc, uprázdnila sa stanica riadneho učiteľa starších dietok v
Štrbe. Na moju žiadosť staručký farár Ján Droppa, ktorý mal úprimne rád
môjho brata a osvedčil toľko súcitu mojej matke pri jeho nešťastnom
skone, uvedomil ma listom zo dňa 4. septembra (1882), že ma cirkev
uznesením školskej stolice na XIV. nedeľu po Sv. Trojici (10. sept.
1882) povoláva na próbu so spevom a organovaním. Vyznačil mi piesne a
tým značne prispel, aby sa próba zdarila. Dovtedy som neodbavil
samostatne celé služby božie, len kedy-tedy zahral (v Hybiach) jednu
pieseň. Po službách božích zvolaný konvent ma vyvolil spomedzi troch
pretentov jednohlasne za riadneho učiteľa starších dietok a hneď v ten
deň som prijal aj vokátor, ktorým som mal zabezpečený riadny byt, asi
400 zl. vo viac položkách dôchodku a dreva, koľko sa spáli. Vyvolenie
pripisujem dobroprajnosti Droppovej a dobrej pamiatke cirkevníkov na
môjho brata, hoci sa mi próba ako začiatočníkovi dosť dobre podarila,
lebo ešte v Lučenci som si osvojil základy teórie tak, že som nebol
odkázaný na partitúru. Aby voľbu vtedajší zborový dozorca Barna
Szentiványi, brat liptovského župana Martina Szentiványiho, dozvediac sa
o mojej minulosti, nejakým činom nenapadol a nezmaril, opatrný Droppa
vystrojil ma hneď druhého dňa k nemu predstaviť sa a požiadať ho o
podpísanie vokálom. Prijal ma vľúdne a vyhovel žiadosti, prízvukujúc
pritom pôsobenie v duchu vlastenectva. Inak bol známy ako slovenský
ľudový veršovník, akých bolo v Liptove toho času viac.

Do milej a známej školy, kde som ako študent viac rokov trávil prázdniny
som prišiel i s matkou ešte v septembri, aby som 1. októbra (r. 1882)
začal vyučovať.

Obec Štrba leží na úpätí Vysokých Tatier. Mohutné štíty (Ostrá, Solisko,
Bašta) poskytujú v slnečnom jase pozorovateľovmu oku velebný pohľad a
príjemne divný pocit mrku, keď nad nimi hromy divo bijú, ako by sa na
jej výšinách hrali v kolky. Inde to temno duní, tu sa odrážajú hromy od
skál jasným zvukom. Obyvatelia, počtom asi 1400 duší, vo väčšine
evanjelici, zamestnávajú sa roľníctvom, hoci skúpa pôda slabo odmeňuje
jej venované úsilie. Sejú zväčša jačmeň a ovos, raž veľmi zriedka,
pritom mnoho ľanu a najmä mrkvy, ktorú toho času rozvážali po širokom
okolí na zámenu za obilie. Okrem toho niekoľkí, združení v spolky,
pálili vápno a rozvážali ho po Spiši. Možno, že pestovanie mrkvy,
pálenie vápna a rozvážanie po okolí dnes už prestalo. Náhradu za skúposť
v obilninách mali v rozsiahlych lúkach na úpätí Tatier, hojných na
voňavé seno, ktoré len raz, v júli, kosili, a preto kŕmnych rastlín a
ďateliny siali len málo. Z toho vychodí, že dochovávali mnoho rožného
statku, najmä oviec až na troch salašoch a dorábali chutnú bryndzu a
oštiepky. Chov statku a salašníctvo boli tiež zdrojom výživy. Sadili
mnoho zemiakov (grúľ), ale málo kapusty. Popri hospodárstve a
dochovávaní statku zamestnávali sa v príhodnom čase rúbaním a vyvážaním
dreva z hôr. I perla Tatier, Štrbské pleso poskytovala im v letnom čase
nemalý zárobok. Majetní gazdovia nadobudnúc si primerané panské koče,
odvážali na bujných koňoch výletníkov zo stanice na Štrbské pleso,
zarobiac denne podľa okolností 30 --- 50 zl. Ale to časom, postavením
železnice, takzvanej „zubačky" prestalo.

Prvým učiteľom bol Matej Madarás, od r. 1784 do 1804. Po ňom
nasledovali: Pavel Štefan Pazár, od r. 1804 do 1813 a Ondrej Stanček, od
r. 1813 do 1827, ktorého pre opilstvo pozbavili súdobne stanice.
Tradícia hovorí o ňom: Keď mu prečítali výrok v kostole, poznamenal,
„veď je svet nie konská\..." a zakrátko aj skutočne dostal stanicu. Inak
ho chválili ako dobrého speváka, že ho vraj, keď v kostole spieval, bolo
počuť až na Krôn (Krone), vzdialený hon poľa v chotári. Ďalší: Pavel
Šefranka, od r. 1827 do 1851, rodom z Dechtár, absolvovaný teológ na
kolégiu v Prešove. Bol muž učený, povinnosti konal svedomito. Pre
národné presvedčenie bol za revolúcie väznený. Ešte vtedy žijúci
cirkevníci ho spomínali po dobrom. Za jeho života r. 1836 postavila
cirkev školskú budovu podľa návodu farára Markušovského s jednou izbou
pre učiteľa, ktorú ešte za jeho života přehradili priečnou stenou na dve
izby, jednu väčšiu, druhú menšiu s kachlami nezamurovanými v priečnej
stene, aby hriali obe izby. Bol výtečným včelárom. Dôchodok zo
včelárstva sa rovnal takmer učiteľskému. Gustáv Adolf Šefranka, lekár v
Ružomberku a autor básne Posledný šesták bol jeho synom. Na konci života
zomrel chorľavý po 24-ročnom účinkovaní. Jeho vdove, dcére Buru,
profesora mikulášskeho cirkev poskytla byt a skromnú penziu: v hotovosti
10 zl. šajnových,* \\footnote*{Mena vyplácaná v papierových peniazoch.},
5 zl. šajnových na drevo, voz sena, pol mandľa (kríža) slamy, jednu
mieru jačmeňa a dve ofery. Podobne skromnú penziu požívala aj vdova po
farárovi Markušovskom: byt, v hotovosti 10 zl. striebra, 4 zl. na drevo,
mieru jačmeňa, 6 centov sena, pluh pod zemiaky a tri ofery. Obe vdovy
bývali v dome postavenom r. 1844. „Rechtorovi bom a rechtorke von" sa tu
nezachovávalo. Iste chvályhodná starostlivosť o vdovy cirkevných
funkcionárov! Po Šefrankovej smrti si cirkev 24. februára 1851 vyvolila
Martina Belicu, odporúčaného profesorským zborom v Levoči, proti rade
farára Droppu, ktorý pobádal pri ňom nesúcosť k učiteľskému povolaniu. A
to sa aj potvrdilo. Mimo toho bol človekom nespratným, búril proti
farárovi, ale ľud ho spomínal, že rád s ním obcoval. Pôsobil len
poldruha roka, od februára 1851 do novembra 1852, študoval ďalej
teológiu v Prešove a stal sa farárom v Gecelovciach v Gemeri. Po ňom
nasledoval Ján Nemeššányi, rodák mikulášsky a pomocný učiteľ vo Važci,
vyvolený 22. novembra 1852, bol protivou Belicu, aj ako učiteľ aj v
spoločenskom ohľade. Ako učiteľ za štyri roky dosvedčil pedagogickú
spôsobilosť a svedomitosť a s farárom Droppom nažíval v úplnej zhode a
láske, čo potvrdil článkom, písaným v 43. čísle Priateľa školy a
literatúry z r. 1866. Účinkovaním upozornil na seba mikulášsku cirkev,
ktorá ho vyvolila za učiteľa najmladších dietok. Pri odchode do Mikuláša
cirkev zápisnične vyznala, že jemu rovného ešte nemala. Ale na novom
pôsobišti sa dal použiť liptovským zemanom za nástroj v boji proti
slávnemu Michalovi M. Hodžovi a neskôr vyvolený za farára v Sv. Jáne a
odtiaľ vymenovaný za škôldozorcu liptovských a zvolenských škôl zmenil i
národné presvedčenie. Zprvu sa zaujímal za práva slovenského ľudu, ale
čím vyššie postupoval, tým väčšmi klesala jeho zaujatosť, až napokon ako
škôldozorca sa celkom odrodil. Študoval v Kežmarku a v Rožňave a zomrel
ako škôldozorca v Komárne. Po odchode Nemeššányiho zaujal stanicu Ondrej
Meleky, rodák z Nemeckej Ľupče absolvujúci VIII. gymnaziálnu triedu v
Rožňave, ktorý však po školskom roku opustil cirkev a po skončení
teologických štúdií v Prešove zaujal farársku stanicu vo Švábovciach. V
súvise s jeho úradovaním vo Švábovciach rozpoviem zaujímavú a skutočnú
udalosť. V tom čase bol súčasne farárom vo Važci Adolf Okályi, rodák
nem.-ľupčiansky. V Poprade sa mal konať dištriktuálny konvent. Vybral sa
tam aj Okályi v spoločnosti dvoch Droppovych synov --- teológov. Vybral
sa na noc do Šváboviec k Melekymu a že ráno prejdú pešo do Popradu.
Meleky ich prijal naoko veľmi vďačne, ale v srdci s bázňou a triaškou.
Čas uplynul v rozhovore. Oni, hladní, čakali nejaké občerstvenie. Hodina
uchodila za hodinou. Pani farárka sa neukazovala a ani --- neukázala.
Odbila siedma, ôsma a konečne i deviata, ale kde nič tu nič. Napokon,
keď udrela desiata a večera kdesi zaviazla, povie Okályi: „Ondriš, mohol
by si nás aspoň do tohoto ovsa zaputnať." Mal totiž v záhrade bujný
ovos. Úbohý Meleky sa vyhovára núdzou, že by on vďačne, ale „veď viete,
akú mám ženu." Ľahli si teda o hlade. Ráno bez raňajok idú všetci štyria
do Popradu a rovno do hostinca. Okályi rozkazuje záživnejšie raňajky pre
všetkých. Ku koncu dá pokyn Droppovcom vzdialiť sa a volá na čašníka:
„platiť". Čašník prijde. Okályi mu po nemecky povie, ukážuc na Melekyho:
„Tento pán zaplatí." a Melekymu: „To ti je Ondriš, za včerajšiu večeru."
Trochu drsný spôsob revanšu, ale pravdivý.

Po ňom v r. 1837 si cirkev jednohlasne vyvolila Juraja Ilavského, rodom
z Važca a pomocného učiteľa važeckého, ktorý po našom príchode z
Mikuláša do Štrby i mňa polroka vyučoval. Ilavský absolvoval VII. triedu
v Kežmarku. Keďže však školské zákony z r, 1868 nariadili, že učitelia
musia byť diplomovaní a keď zákon sa nevzťahoval na učiteľov
účinkujúcich 10 rokov, bol ex honoritate diplomovaný.*
\\footnote*{Čestný diplom, diplom bez potrebných skúšok.}. Diplom mu dal
r. 1873 liptovský seniorát. Za jeho účinkovania nariadil liptovský
seniorát uskutočňovať výročné skúšky dva razy, v zime v decembri, na jar
v apríli. Liptovský seniorát teda predbehol nariadenie československého,
ministerstva školstva. Seniorálne nariadenie je prehnané. Vyučovanie v
letných mesiacoch je pre horúčavy i pre učiteľa i pre deti trápne a
bezvýsledné, lebo rodičia odtŕhajú deti od školy. Úzus konať skúšky dva
razy, v zime i na jar, je mrhaním času prípravou na zimnú skúšku a vtedy
niet ešte z čoho skúšať, ak sa aj vyučovanie začalo v októbri alebo
začiatkom novembra, keď sa poľná práca úplne skončila. Ukončiť školský
rok skúškou v apríli bolo zasa privčasné, najmä pri vtedy zvyčajnom
veľkom počte žiakov. Terajšie nariadenie ustaľuje začať školský rok
začiatkom septembra a ukončiť koncom júna. Nariadenie vyhovuje dnešnej
dobe, keď sa prísne exekvuje. Predsa však vzhľadom na tie horúčavy mal
by som poznámku: ustálit\' koniec školského roku pre dedinské školy v
prvej polovici júna a pre mestské v druhej polovici alebo koncom júna a
zakončiť školský rok skúškou. O význame skúšky poviem svoju mienku
neskôr. Ilavský ako učiteľ bol podľa cirkevnej zápisnice svedomitý,
pilný a praktický a v spoločenskom obcovaní uhladený, milý a prívetivý.
Prívetivosť a milotu prenášal i na dietky. K bratovi za celý čas
spolupôsobenia vinul sa úprimným priateľstvom.

Toho času takmer všetky školy boli jednotriedne a tým bola i práca
učiteľa, najmä pri veľkom počte dietok náramne ťažká. V Štrbe sa menil
ich počet medzi od 120 do 150. V dôsledku toho a v zmysle zákona
(XXXVIII či. z r. 1868) vtedajší námestný škôldozorcu Viliam Schik
úradným tlakom prinútil cirkev zriadiť pri škole druhú stanicu. Konvent
dňa 9. októbra 1870 vyhovel zákonu a na druhú stanicu povolal za
pomocného učiteľa Jána Mravca z Vrbice, ktorý pri výdatnej pomoci
Miloslava M. Hodžu na tešínskom gymnáziu odbavil gymnaziálne triedy. Ako
mladík bol ukáznený a mravne zachovalý. Keďže zmysle zákona mohol byť
učiteľom len ako diplomovaný, odišiel na učiteľský ústav do Nyiregyházy.
Tam sa nanešťastie objavila u neho náklonnosť k pitiu, ktorá sa neskôr,
keď bol učiteľom v Richvalde, v Šariši a v Párnici, na Orave stupňovala
a v Štrbe vyvrcholila tak, že po roku pre túto príčinu musel odísť, hoci
sa predtým písomne zaviazal, že sa zriekne pitia. Pamätám sa ako
chlapec, keď ho vo Vrbici pre mravný poklesok z trestu vodili po
uliciach.

Po jeho odchode dňa 9. septembra 1872 vyvolila si cirkev za druhého
učiteľa, ale už riadneho učiteľa mladších dietok, môjho brata Jána
Zgútha a po odchode Ilavského v jeseni r. 1877 do Važca za jeho nástupcu
ako učiteľa-kantora starších dietok. Dáta o jeho živote a účinkovaní som
poznačil pri líčení jeho tragického skonu.

Ešte za bratovho života a účinkovania, po zaujatí stanice učiteľa
starších dietok, na jeho miesto za učiteľa mladších dietok r. 1877
cirkevný konvent vyvolil Michala Zaťku, rodáka z Jakubovian, ktorý po
bratovej smrti zaujal stanicu učiteľa starších dietok. Bližších osobných
dát o ňom nemám naporúdzi. Bol dobrým a svedomitým učiteľom, inak by ho
nebola cirkev zvolila na bratovo miesto. Poznal som ho osobne. Bol
tichej, mäkkej a citovej povahy. Moju matku podržal u seba, kým nenašli
bratovu mŕtvolu. Mám však v pamäti dej, ktorý sa mohol pre mňa skončiť
tragicky. Bolo to tuším v lete r. 1880. Šli sme s matkou do Štrby
postaviť bratovi pomník. Navštívil som i jeho. Vidím na obločnej doske
pohodený revolver. Vezmem ho do ruky, on mi ho však odoberie a začne
naťahovať, keď v tom zhučí rachot a popri mojej hlave vybúši guľa do
steny. Prosil ma, aby som sa o veci nezmienil. Tvrdil, že gule mali byť
vystrelené. A jednako aké tragikum mohlo vzniknúť pre moju matku z
neopatrnosti! O sebe ani nehovorím. Práve pre tú jeho citlivosť
okolnosťami, ktoré on nezavinil, roztrpčený sa uchádzal o stanicu do
Hajdúšice v Banáte a počas letných prázdnin r. 1882 aj odišiel. Ale
nežil dlho. Jeho vdova, sestra kovačického farára Paulínyho, vychovaná v
Banskej Bystrici v duchu maďarónskom, po jeho smrti usadená v Bystrici,
dovolila dvom synom, aby si otcovské meno zamenili na meno Zoltán. Obaja
študovali teológiu a sú tuším farármi. Svojou mäkkou povahou nevedel
vplývať na zmýšľanie svojej ženy v slovenskom národnom duchu.

Po Zaťkovi ma štrbská cirkev vyvolila za riadneho učiteľa-kantora
starších dietok, hoci som mal iba 19 rokov. Keďže stanica mladších
dietok bola tiež uprázdnená a cirkev ju mienila zaplniť, požiadala ma
vyučovať všetky ročníky spoločne. Žiadosti som vyhovel. Podobral som sa
na ťažkú úlohu, najmä ako počiatočný učiteľ, bez určitej metódy a bez
rady staršieho, skúsenejšieho učiteľa. Pri zápise v októbri zarazil ma
počet dietok. Zapísalo sa 140 v šiestich ročníkoch. Učebná sieň síce
zodpovedala počtu, ale len tak, že staršie ročníky sedeli predo mnou v
dlhých laviciach, v dvoch radoch, osobitne pre chlapcov a osobitne pre
dievčatá, mladšie ročníky však po stranách, na jednej chlapci, na druhej
dievčatá. Za mnou kachľová pec podoby sennej kopy, kúrená zvonku a
slúžiaca na pečenie chleba. Povala nízka, hradová; obloky dva na juh a
dva na západ. Lavice svojou dĺžkou vôbec nezodpovedali, lebo nebolo
prístupu k žiakom. Boli azda z doby, keď školu stavali. Žiaci od rokov
praktikovali na nich umenie rezbárske, a preto boli značne zúžené a
nevhodné na písanie, už i preto, že sa kyvotali a robili šramot na újmu
disciplíny a pozornosti.

Z okolností osobných i vecných dá sa uzavrieť, že problém vyučovať v
jednej sieni 140 detí bol pre mňa ťažký a budil obavy, ako mu zodpoviem.
O tom, či je nejaká regulativa, nejaký plán, osnova, nemal som tušenia.
Rozdelil som si látku podľa úpravy v zmysle zákona pre každý ročník.
Začal som učiť s pomocou Božou. Najväčší ma rušilo umiestnenie žiakov na
tri strany. Kým som sa zamestnával so staršími, predo mnou sediacimi, za
ten čas tí po stranách, najmä prvoroční neukáznení, veselo šantovali.
Aby ma nevyrušovali, postavil som pred nich po jednom policajtovi zo
starších žiakov, ktorí dlhým prútom nezbedníkov pošibkávali, a tým
držali ich samopaš na uzde. Neviem, ako by si bol počal starší,
praktický učiteľ v týchto okolnostiach. Ja neskúsený nevedel som si inej
rady. Cvičné školy pri učiteľských ústavoch boli vzornými školami pri
vzorných okolnostiach, ale o tom, ako si treba počínať v škole
nerozdelenej s preplneným žiactvom nedávali návod. Poučiť o tom ma nemal
kto. Katolícky učiteľ bol ešte z tých starých, ktorí s fajkou v ústach a
s prútom v ruke vlievali školské známosti do strapatých hlavičiek malých
nebulonov. O nejakej úprave, regulatíve, ako hovorím, nemal som vedomia.
Len okolo Vianoc našiel som úpravu seniorálnu a rozmer učebnej látky pre
každý ročník. Podľa nej som postupoval ďalej. Podľa toho dopadla i prvá
skúška. Dekan Július Bohuš, farár bansko-bocký, zariadil vec tak, že pri
toľkých dietkach je výsledok uspokojivý. Rodičia boli tiež spokojní. Za
vyučovanie všetkých ročníkov dostal som 100 zl. odmeny.

Cirkev po týchto skúsenostiach videla, že stav je neudržateľný. Budúcim
školským rokom (1883/4) zaplnila i stanicu učiteľa mladších dietok
voľbou môjho spolužiaka Jána Hibjana, rodáka važeckého. Hibjan, hoci
telesne zmrzačený a chorľavý, svedomite konal svoje povinnosti. Svojim
humorom a ľudovým spôsobom obcovania si vedel získať popularitu, ale po
mojom odchode zo Štrby nenastúpil na moje miesto. O niekoľko rokov v
mladom veku podľahol telesnej mdlobe.

Po zaplnení druhej stanice sa mi uľavilo v práci. Počet dietok klesol na
80. Pomaly, pri svedomitom konaní povinností nadobudol som metodickú
zručnosť. Výsledok skúšky v druhom roku bol dobrý a v treťom ešte lepší.
Vyjadril to aj skúšajúci dekan. Moje účinkovanie honorovali uznaním i
rodičia.

Školská dochádzka bola vždy dobrá. Rodičia radi posielali deti do školy
a tešili sa aj mimo skúšky, keď im deti doma rozprávali, čo sa v škole
učia. Zaujatější s nimi cvičili, najmä v počtovaní. I deti chodili
riadne do školy a pilne sa učili. Za jarnej sejby mávali staršie ročníky
3 týždňové prázdniny, aby pomáhali rodičom pri sadení zemiakov (grúľ).
Najväčšou ťarchou bola im (i mne) maďarčina.

Povinné vyučovanie maďarčiny podľa zákona z r. 1879 bolo ešte len v
plienkach. Učil som podľa malej knižočky, vydanej zvolenským seniorátom.
Škôldozorca Arpád Kiszely ma za tri roky ani raz nenavštívil. Sotva by
bol býval spokojný s takým chatrným výsledkom.

Ako učiteľ starších dietok som mal i kantorské povinnosti. Okrem nedele
bývali ranné služby božie v isté dni v týždni. Aby organizovanie išlo
súladne so spevom ľudu, požiadal som každú sobotu blízku susedu
prespievať mi na nedeľu vyznačené piesne, aby som poznal odchýlky od
partitúry. Na to si povrávali ľudia, že ma suseda Šerflová učí spievať.

Po nesporných službách službách božích nedeľných vyučoval som v
opakovacej škole. Mládež, chlapci s opaskami po prsia a s kosierkom na
klobúku (odznak mládenectva), dievčatá vyvinuté, súce na vydaj,
schádzali sa do školy za mojej neprítomnosti, kým som bol v kostole.
Bolo to tam veselo. Pobadajúc môj príchod, nastalo utíšenie. Raz, vojdúc
do učebne, vidím obloky dokorán otvorené, akúsi rozjarenosť na tvárach a
zvedavosť v očiach. Spytujem sa, čo to znamená. Vysvitlo, že mládenec,
nepatriaci už do opakovacej školy, prišiel pokurizovať žiačkam. Zbadajúc
môj príchod, vyskočil oblokom zo 4 metrovej výšky a --- neublížil si.
Školská budova bola totiž z frontu poschodová, od úzadia prízemná.
Oznámil som vec obecnému úradu, ktorý ho dal stíhať, ale milý šuhaj sa
ukrýval kdesi v hore. Štrbskí mládenci boli zavše žartovní. Tento prípad
bol viac zábavný. Oznámil som ho, aby sa neopakoval a prípadne neskončil
tragicky. Na inom som sa pohoršil. Vyše 20- roční mládenci sa radi
zabavili, najmä v nedeľu popoludní, v krčme, odkiaľ spevom a hulákaním,
oblapení okolo hrdla, tiahli cestou popred školu. Raz, tiež v nedeľu
popoludní, počujem hulákanie na ulici, podídem k obloku a vidím mne
známeho, pekne urasteného mládenca (Miša Kordována), s ktorým som pred
rokmi, prijdúc po otcovej smrti do Štrby, chodil k Ilavskému do školy,
ako materi, vedúcej ho z krčmy domov, nadáva a Boha, Krista kľaje\...
Vzápätí za tým idem k richtárovi (Pavlovi Muntágovi) oznámiť prípad a
žiadať, aby bol pre bohorúhačsrvo, v prítomnosti viacerých mládencov a
najmä školských dietok spáchané, na výstrahu iným prísne potrestaný.
Richtár ma uistil, že ho dajú predvolať na budúcu nedeľu do richtárskeho
domu, keď prijde do Štrby okresný notár Sokol, ktorý bol všeobecne
povestný svojou mohutnou postavou, energiou a silou. Sokol bol okresným
notárom dvoch obcí, Važca a Štrby. V nedeľu idem k richtárovi a znova
rozpoviem notárovi prípad, žiadajúc potrestať bohorúhača v zmysle
zákona. Dajú ho predvolať. Šuhaj prijde i s otcom. Sokol pristúpi k nemu
a, hrknúc ho zavretou päsťou do brady, spýta sa: „ty si bol vojakom?"
Jeho smelosť pred Sokolom padla za sáru. Šuhaj stemnel, zbledol a
nepovedal slova. Pokutoval ho na 5 zl. pre cirkev, inak, ak nie je
spokojný, oznámi vec vyššej vrchnosti. Otec zaplatil pokutu a farár ju v
nedeľu v kostole oznámil v sprievode primeraných slov. Odvtedy, najmä
pred školou, sa viac nezlorečilo. To boli azda jediní moji nepriatelia
pri odchode zo Štrby. Nemohol som dopustiť beztrestné bohoruhačstvo v
prítomnosti školských dietok. A obecenstvo postup tento schvaľovalo.
Štrbania boli ľudia rozumní a snažili sa žiť v bázni božej podľa
príkladu svojho kňaza v slove i skutku\...

Milo mi je spomenúť pomer, v akom som za tri roky svojho pôsobenia
nažíval s farárom Droppom a jeho manželkou. Pomer bol viac
otcovsko-synovský ako priateľský. V listoch, písaných po mojom odchode
zo Štrby, tituloval ma: drahý, nezabudlý priateľ náš --- alebo: syn môj
drahý, milý. V jednom zo dňa 10. februára 1889, keď už bol na odpočinku
v Babinej, mi píše: „Nuž, syn môj drahomilý, už sama slušnosť domáha,
aby som Váš došlý, toľme potešený dopis svojim chatrným, ale úprimným
dopisom odmenil, ale domáha to však i láska pravá, ktorej mohutným
vplyvom v mojom prešťastnom kňazsko-manželskom živote mohol som hrstku
radostného času s Vaším dobrým bratom Jankom a hŕstku zasa s Vami v tej
milej Štrbe prežíval. Kiež bych bol s Vami až do môjho odchodu aspoň
prežíval! Ó, tá láska pravá, o ktorej ktosi utešene básnil: „míňajú sa
roky, zajdú mladé časy, zhynie sila tela, zvädnú puky krásy --- ale
láska pravá kvitne i v starobe, ona neuvädne ani v tmavom hrobe; ba i
tam za hrobom plameňom zahorí, keď už večná láska nebo nám otvorí." Tak
mi písal o štyri roky po mojom odchode zo Štrby ako
sedemdesiatdeväťročný starec. Príslovie: vzdialený z očí z mysli vyskočí
--- neuplatnilo sa u neho.

Nemajúc v Štrbe väčšej inteligentnej spoločnosti zašiel som si zavše na
faru vypočuť jeho životné skúsenosti a udalosti, čerpať z jeho múdrych
rečí poučenie pre život. Obyčajne cez prázdniny si vyšiel s fajočkou
sadnúť na lavičku pred farou. Uzrúc ho tam, pridružil som sa k nemu a
strávili sme i 3-4 hodiny v zaujímavom rozhovore o časoch dávno
zapadlých. On rozprával a ja som pozorne vnímal jeho slová. Rozprával mi
na príklad: „Náhodou, byvši v Mikuláši u priateľa Hodžu, šiel som do
kostola počuť kázať kaplána Jonáša Záhorského. Po kázni poviem Hodžovi:
„Miško, veď ten tvoj kaplán káže po katolícky." Mal tedy Záborský také
sklony už ako kaplán Hodžov. A to sa i splnilo. Alebo po vyrovnaní
Maďarov s Viedňou r. 1868, liptovskí páni, pozvaní na banket, nechceli
sa na ňom zúčastniť, kým Fraňo Jozef nepodpíše listinu, aby bol Hodža
pozbavený fary a odsúdený do vyhnanstva. Kráľ podpísal a páni išli na
banket. A ešte po tretie: Hodža šiel cez Štrbu kamsi do Spiša na
prezeračky. Vrátivšieho sa do Štrby spýta sa Droppa: „Nuž, akože sa ti
pozdala?" Hodža odvetí: „Veď ti mi tá nechcela ani do očí pozreť."
Droppa na to: „Hja, Miško môj, veď ty máš také oči, že ani ja tvojho
pohľadu neznesiem." Tak mi to aspoň utkvelo v pamäti. A koľko mi toho
narozprával.

Podobne i farárka Droppová, keby som nebol mal vlastnej matky, bola by
mi ju nahradila. A to bolo neobyčajné: získať si jej lásku. Pri odchode
zo Štrby, plačúc lúčila sa so mnou. Svedčí o tom úryvok Droppovho listu
zo 7. januára 1886: „Keď som ten Váš prvý list mojej mame počal čítať,
sotva som dve tri písmenká prečítal, pustila sa moja drahá starúška do
tak srdečného materinského plaču, ako by ste Vy jej vlastný syn bol, a
vskutku tento lístok Váš tak rozvlnil žiale naše, ako keby sme sa len tu
ešte boli spamätali, že sme Vás navždy stratili.

Úprimnú oddanosť a lásku oboch mám v milej a vďačnej pamäti.

Iného vyrazenia som nemal. V hostinci som vôbec nebol, ba do 23. roku
som ani jednej noci nezmrhal. Akýmsi bájnym kúzlom účinkovalo na mňa
hlásenie nočných hodín trúbením a spievaním obecného hlásnika známej
piesne: Chváľ každý duch Hospodina\... Riadnemu životu pripisujem, že
dosiaľ žijem, kým moji spolužiaci už dávno zapadli v chladných rovoch. V
dedinskom ovzduší, kde niet príležitostí k výstrelkom, počiatky mladého
veku mi plynuli milo. Bol som spokojný s prítomnosťou, jednako som túžil
po inom pôsobišti, lebo obzor môjho života a účinkovania zdal sa mi byť
priúzkym. I hmotné prostriedky mi nezabezpečovali trvalý pobyt v Štrbe.

Cez prázdniny r. 1885 hľadala mošovská cirkev inzerátom v Národných
novinách učiteľa. Na radu bratranca poslal som žiadosť, zdôrazňujúc v
nej, že len z hmotných pohnútok uchádzam sa o učiteľskú stanicu v jej
lone. Prihlásili sa šestnásti. Spomedzi nich povolala cirkev na próbu 4.
októbra 1885 Ferdinanda Kraftu, kochanovského učiteľa.*
\\footnote*{Krafta, Ferdinand (1849 --- 1906), učiteľ v Adamovských
Kochanovciach.}. Po ňom na 11. októbra 1885 povolala mňa. Zosadol som u
predchodcu Juraja Šoltésza, starca vyše 70 ročného. Šoltész prešiel pred
rokmi z Blatnice do Mošoviec. Svojho času bol znamenitým učiteľom. V
staršom veku uľahčila mu cirkev prácu v škole povolaním pomocných
učiteľov. Vyučovali obaja súčasne v jednej učebni vyše 100 detí, jeden
okolo kachieľ nižšie dva ročníky, druhý okolo katedry vyššie. Z toho dá
sa súdiť, aká bola disciplina a duševný úspech. Predošlého roku
vypomáhal Ján Prokša, inak remeselník, tuším krajčír. Nehľadiac na to,
vynikal v spoločenskom živote a najmä v národnom ohľade, budiac národné
povedomie mládeže a dospelých. Postavou sládkovičovský starec, vážnou a
pomalou rečou imponoval i mne. Jeho slovo zavážilo i v širšom okolí.
Vznikla obava, či by som ozaj mohol byť jeho hodným nástupcom.

Po príchode informoval ma o veciach súvisiacich s próbou. Obzrel som si
budovu aj učebnú sieň. Budova stará, učebňa nízka s oblokmi strednej
veľkosti na juh a východ, byt vlhký dvojizbový, bez kuchyne, len s
akousi tmavou komorou, neboli veru lákadlom. V učebni táfle, okolo nich
lavice. Porovnal som Štrbu, dedinskú obec, s Mošovcami, mestečkom,
rodiskom Jána Kollára. Vážka sa klonila k Štrbe, kde boli dve školské
budovy a v nich byty suché, útulné, učebne s lavicami hoci porezanými. V
Štrbe práce menej, pohodlia viac, v Mošovciach naopak. Rozdiel bol len v
dôchodku. Už vopred som sa uspokojil s nezdarom próby a v dôsledku toho
i voľby.

V nedeľu ráno som sa išiel predstaviť na faru. Farská budova bola ešte v
horšom stave než školská. Obidve svedčili o nezáujme cirkevníkov o veci
cirkevné a školské. Predstavil som sa farárovi Dobručkému a zarazil som
sa. Muž starší, 58-ročný, vysoký, s vyholenou podlhovatou tvárou, v
polodlhom, vyšedivenom kabáte, s malou čiapočkou na hlave, vo veľkých
vymastených čižmách, urobil na mňa nedobrý dojem. Porovnal som ho so
štrbským Droppom, odetým v nedeľu v čiernom rúchu, tak po kňazsky, a
vážka klonila sa zasa len ku Štrbe. Ale nedobrý dojem sa rýchle
rozplynul milotou jeho reči, prýštiacej z úprimnosti duše a bez falše.
Prvý dojem bol zahladený a vážka sa vyrovnávala.

Organovanie a spev neboli síce prvotriedne, ale vybavili sa bez
porušenia, hladko. Ťažkosť mi robil pedál, ktorý štrbský organček,
takzvaný kvičiak, postrádal. Dobrucký mi vopred vyznačil piesne a
bohoslužebný poriadok v liste, povolávajúcom ma na próbu. V tú nedeľu
svätila cirkev slávnosť poďakovania za úrody. Prekvapila ma Dobruckého
kázeň. Kázal o burze a čo s ňou súvisí.

Po službách božích bol volebný konvent. O voľbe hneď po mojej próbe som
nemal tušenia. Výsledok mi jemným spôsobom oznámil Šoltész. Vyvolili
odrazu dvoch, Kraftu a mňa, Kraftu na prvom mieste a ak neprijme
stanicu, na druhom mieste mňa. Ako mi bol predmet kázne neobyčajný, taká
bola i voľba. Zvesť ma nezarmútila, lebo po získanej skúsenosti o
pomeroch, najmä školských, som ani netúžil po zvolení. Okolnosti
hovorili za Štrbu. Kraftu volili viac po známosti, z kolegiality, na
odporúčanie jeho vedúceho spolužiaka Hrianku. Ale ozvali sa hlasy i za
mňa, azda preto, že som bol mladší. Vrátil som sa spokojný do Štrby.

Vyvolený Krafta v nasledujúcom týždni oznámil cirkvi, že voľbu neprijme
pre nezodpovedajúci byt. Ja by som bol odmietol pre školské pomery. Ako
som však počul, kochanovská cirkev mu povýšila dôchodok. Možno, že ho
viedla vypočítavosť, aby sa dal voliť, lebo byt vidieť a posúdiť mal
príležitosť, keď bol na próbe a --- nemal sa dať voliť.

Na konvente 18. októbra 1885 znovu vyvolili mňa, alebo prvú voľbu
potvrdili. Oznámenie o vyvolení som prijal 20. októbra 1885. Zvesť ma
náramne rozrušila a vyrazila z riadnej koľaje. Nevedel som si rady: či
prijať alebo nie. Rozhodoval som sa raz kladne, raz záporne a podľa toho
driapal som listy. To trvalo do piatku. Rozhodol som sa záporne, že
voľbu nepríjmem a uvedomil som hneď cirkev mošovskú, aby odpoveď v
nedeľu mala v rukách. Vec, ako by sa zdalo, bola teda definitívne
vyriešená.

V nedeľu, idúc do kostola, som sa náhodou stretol s boženíkom, ktorý mi
oddal citáciu v trestnej veci zo dňa 22. októbra t.r., aby som sa 28.
októbra dostavil pred vyšetrujúceho sudcu do Hrádku. Na potvrdenke o
prijatí zazrel som richtárovo meno, ktorý pravdepodobne tiež dostal
úradné predvolanie. Z toho som si domyslel, že ma niekto, prípadne sám
richtár, obžaloval, hoci som sa necítil v ničom vinný. Vzápätí som išiel
na faru poradiť sa s farárom Droppom. Radil mi: ak je skutočne tak, že
ma niekto udal, dobre vraj urobím, keď miesto do kostola pôjdem na
stanicu odtelegrafovať, že voľbu a stanicu prijímam. Tak som aj urobil.
Telegrafoval som: zápornú odpoveď odvolávam, stanicu prijímam.

Keďže som voľbu neprijal, mošovská cirkev v tú nedeľu, 25. októbra 1885,
uzniesla sa na konvente pozvať na próbu dňa 1. novembra 1885 priateľa
Adama Grönera, vyhodeného spolu so mnou z Lučenca, a na ten čas
filiálneho učiteľa v Podhradí, v Turci. Po prijatí môjho telegramu ešte
v nedeľu o ½* 7. *hod. večer pozvanie Grönera na próbu zastavila.

Dozorca Juraj Čajka ma listom zo dňa 26. októbra 1885 uvedomuje o
prijatí telegramu a jemným slovom mi vytýka záporné rozhodnutie,
pripomínajúc, že vyvolenie Krafta 11. októbra 1885 mnohí považovali za
prenáhlené a pochybené považovali, ale chybu na konvente 18. októbra
1885 napravili a súčasne ospravedlňuje neblahé pomery školské v cirkvi
tým, že stavala kostol, vežu, nadobudla organ, zvony, mala posviacky,
jubileá a je si vedomá, čo ju očakáva v budúcnosti. Uznáva, že školská
budova je v zlom stave, jednako sa v nej vyučil slávny Ján Kollár,
Hodžovci a iní vznešení mužovia a účinkovali v nej ctihodní učitelia
Adam Burian 51, Juraj Šoltész 29 rokov. Odo mňa závisí, aby som starú
školu mladou silou osviežil. Vytýka mi, že som sa dal „materiálnosti"
prevýšiť a ich dôverou pohrdol. V tom sa však veľmi mýli, lebo
materiálny záujem by ma mal lákať do Mošoviec, ale ideálne ponímanie
povolania ma odrádzalo prijať stanicu. Dôchodok v Mošovciach bol značne
väčší než v Štrbe. A mýli sa i v tom, že sa Kollár učil v terajšej
starej školskej budove. Učil sa v budove drevenej za potokom oproti
kostolu. Na jeho žiadosť som poslal diplom v pôvodine, aby mi cirkev
mohla poslať vokátor.

Farár Dobrucký, posielajúc mi vokátor, v liste zo dňa 4. novembra 1885
je však inej mienky. Uznáva chybu, ktorá sa stala: „Viem si predstaviť,
aký to asi cit môže byť, keď by v mojej prítomnosti, po zložení próby
--- iného vyvolili." Súdili rozdielne: prvý subjektívne, druhý
objektívne, ale oba dobroprajne.

Nepredvídanou udalosťou, úradným predvolaním súdu, stal som sa takmer
mimovoľne učiteľom mošovským. Predvolanie sa zbehlo súčasne s mojim
rozhodnutím o prijatí voľby. Nech sa stane včaššie alebo o niekoľko
hodín neskôr, nebolo by vzniklo podozrenie, ktoré zmenilo moje prvotné
rozhodnutie. Predmet predvolania bol až smiešny. Istý Michal
Okolicsányi, s ktorým som sa poznal v Kállayovej kancelárii, vystavil na
moje meno poistenie na 3 zl., ktoré mi, vraj, ako šacovníkovi vyplatil
ako daňový exekútor. Ako svedok som svedčil záporne a falšovateľ bol
posúdený. Vo viere vlažný alebo svetácky smýšlajúci človek bol by v tom
videl púhu náhodu. Ja som v tom videl prst Boží: Boh zvrátil môj úmysel.
To ma uspokojilo a naplnilo nádejou do budúcnosti.

Na konvente dňa 8. novembra 1885 poďakoval som sa štrbskej cirkvi.
Prítomní cirkevníci ma zdržiavali, sľubujúc povýšiť mi vokátor.
Odpovedal som: „Vedeli ste, že dôchodok zabezpečený vokátorom nedovolí
mi založiť si domácnosť v Štrbe a vedeli ste, že ma v Mošovciach
vyvolili a že som voľbu neprijal, ale neprejavili ste ani slovom, že si
ma neprepustíte, a ja som vás o svojom vyvolení ani súkromne a tým menej
úradne neuvedomil, aby ste sa nenazdali, že som sa preto uchádzal do
inej cirkvi, aby som na prípad zvolenia žiadal povýšiť vokátor. To by
bolo bývalo odo mňa nečestné. Slovo som dal a nemôžem ho zrušiť. K tomu
sa medzi vami našiel človek, ktorý povedal, že vás Zgúthovci len chcú
len šarpať. Ani preto tu nemôžem ostať." Vzťahovalo sa to na môjho
brata, ktorému, vyvolenému do Čáčova, cirkev svojho času zriadila byt a
vokátor a prípadne i na mňa, keby som vyvolenie, ako si azda mysleli,
bol použil ako prostriedok pre hmotný zisk.

A jednako mi bolo za Štrbou ľúto. Prežil som v nej niekoľko rokov ako
študent. Videl som ako žialili za bratom, hľadali jeho mŕtvolu a
súcitili s matkou. I mne boli rodičia a cirkevníci vždy, za 3-ročného
pobytu, naklonení. Odmenil som sa im tým, že som im odporúčal za učiteľa
svojho priateľa Adama Grönera, ktorého po mojom odchode jednomyseľne
vyvolili a mali v ňom iste lepšiu náhradu za mňa. Farár Droppa mi ho
charakterizoval v liste „dobruškým Grönerom.

Odsťahoval som sa 10. novembra 1885. Odprevadili ma len školské deti,
vedené učiteľom Hibjanom, povyše obce, v školskej budove len farárovci a
kurátor Michal Sokol. Lúčenie s farárovcami bolo tklivé. Ako ma prijali,
tak ma i odprevadili. Nemám im to za zlé. Urobili tak z nevedomosti. Len
kde tu sa objavili ženské osoby na preddomí.

Dňa 12. novembra 1885 došli sme i s matkou do Mošoviec. Na stanici v
Diviakoch ma privítali na 6-8 kočoch poprední mošovskí cirkevníci. Veľký
rozdiel medzi prijatím v Štrbe a v Mošovciach. V tom som videl prejav
dôvery k svojej osobe, ale aj úcty k učiteľskému stavu. A nesklamal som
sa. Zosadli sme v dome Jána Hrianku, popredného církevníka a potomného
dozorcu a richtára, k spoločnej večeri. Privítal ma farár Dobrucký a
dozorca Čajka. Na reč som reagoval povinnou vďakou za dôveru a sľubom,
že budem pracovať na rozkvete školy a na mravnom i duševnom úspechu
zverených dietok. Za niekoľko dní, kým mi došlo náradie, požívali sme
pohostinnosť Hriankovského domu. Milota a dobrosrdečnosť domácej panej,
ktorá mi bola až do svojej smrti naklonená, nevymizne mi z pamäti.

Dňa 16. novembra 1885 bol zápis. Niekoľkí rodičia dali zapísať deti do
iných škôl. Zapísalo sa ich 82, ktoré som mal sám vyučovať. Úloha v
takej učebni a za takých okolností iste ťažká. Vo vokátore bola
podmienka, že som povinný zaopatriť si pomocného učiteľa za náhradu
ročitých 150 zl. Konvent to ešte pred mojim príchodom zmenil: sotva
budem mať vyše 80 --- 90 detí a ak aj, zvládnem ich vyučovať. Pasus vo
vokátore bol iste na ujmu môjho dôchodku, lebo za ročitých 150 zl. sotva
by som bol našiel takého učiteľa, ktorý by mi bol náležite pripravil
nižšie ročníky. Na diplomovaného učiteľa by som musel doplácať zo svojho
dôchodku, na nediplomovaného fyzickou námahou, aby som nahradil
zameškané. Pre budúcnosť som sa rozhodol pre prvé. V tom čase bolo také
ponímanie všeobecné. Nedivím sa ani mošovským cirkevníkom, hoci som o
nich predpokladal, že ako vzdelanejší budú lepšie chápať význam školy. V
Štrbe, trebárs na úradný tlak, bola už od r. 1870 zriadená druhá
učiteľská stanica s dvoma učebňami a s lepším zariadením. V Mošovciach
ešte ani v r. 1885 nepomýšľali rozšíriť svoju školu na dvojtriednu, hoci
už pred mojim príchodom povolávali k boku riadneho učiteľa, aby mu
obľahčili prácu a najali pre nich byt, aj učebňu. Len tesne pred mojim
príchodom vyučovali obaja v jednej miestnosti. Podľa toho ani úspech
nezodpovedal úspechu dvojtriednej školy a disciplína bola uvoľnená.

Vojdem prvý raz do učebne. Už zvonku počuť šum a hluk. Deti ako po prvý
raz sedia oproti sebe ako haringy v sude okolo „táfiel" vykývaných a pri
najmenšom pohybe vŕzgajúcich, na stoloch s nohami naokrúhlo
vystrúhanými, zapravenými do vyvŕtaných dier, ktoré, ako sa to často
prihodilo, prepchali sa cez dieru a deti zhŕkli na hromadu. Sedeli tak
husto, že sa všetkým nedostalo miesta položiť tabuľky na táfľu, niektoré
držali tabuľku v ruke aby mohli písať. Prvé bolo na ujmu disciplíny,
druhé na ujmu výučby. Pred očami sa mi vyjavil krčmový obraz.

Prvé vyučovanie bolo bez incidentu. Vysvetlil som význam školy,
povinnosti v škole a v učení a najmä v mravnom správaní. Účinok môjho
napomenutia nebol badateľný. V prvých dňoch vyučovania som spozoroval,
že sa v mojej prítomnosti, kým som sa zamestnával s nižšími ročníkmi,
starší žiaci pod záchranou táfieľ hrajú v karty. Pristúpil som k nim,
karty som rozdriapal, vyhodil oblokom do záhrady a vysvetliac následky
kartovej hry, pohrozil som všetkým prísnym trestom. Inokedy prišli mi
zasa ľudia žalovať, že žiaci, idúc zo školy, praktikujú pastierske
hvizdy, akoby boli kdesi na holiach. Zasa som len napomenul, ako sa majú
správať na ulici a pohrozil prísnou pokutou. Vôbec som sa spočiatku
bránil trestať nezbedníkov, aby žiaci i rodičia nevideli vo mne krutého
trestateľa a nezanevreli na mňa, ale žiaci láskavého otca a rodičia
dobroprajného vychovávateľa svojich prípadne rozmaznaných detičiek.
Často som priamo netrestal ani slovom. O tom svedčí udalosť: Čítali mi
prvoroční žiaci, sediaci okolo táfieľ, jedni tvárou, druhí chrbtom
obrátení ku mne. Bolo medzi nimi čisto oblečené, umyté a pekne učesané
dievčatko. V tom zrazu vstane jeho susedka: „Pán učiteľ, táto má na
vlasoch voš." Uprel som zrak a presvedčil som sa o skutočnosti, ale
nepovedal som slova. Čítali sme ďalej. Po skončení napomenul som žiačky,
aby sa každý deň riadne umývali a učesali a, keď to sami ešte nevedia,
aby poprosili mamičky, ale bez toho, aby som bol spomenul meno dievčatka
a vystavil ho potupe celej školy, lebo --- hovoril som ďalej --- taký
prípad sa aj pri čisto držaných deťoch často stáva. Ale čože? Žiačky,
idúc zo školy, hlásali medzi sebou i tým, ktorých stretli,
škodoradostne, že žiačka N. má vši. Popoludní, v prestávke vošiel som do
svojej izby. V tom objaví sa na prahu izby oberučná ženská osoba,
podoprie si boky a spustí na mňa: „Pán učiteľ, ako sa oni opovážili
hľadať môjmu dievčaťu vši na hlave? Ja si svoje dieťa čisto riadim atď."
Prekvapený výstupom nedal som sa vyviesť z rovnováhy, ale volám osobu
dnu, chcem ju posadiť a vysvetliť vec. Na úctivé volanie osoba však
nereaguje, ale ďalej sype urážlivé slová. Nevediac iného východiska,
postúpim k nej, pootvorím dvere a zvolajúc hlasno: „Prvá a ostatná žena
bola sa so mnou vadiť" --- vytisnem ju von. Odišla s ďalšími nadávkami,
ktoré som však nepočul a nepočuli azda ani deti. Spôsob bol síce
nezdvorilý, ale obecnosť si ho povšimla a uvedomila si, že ten mladý
učiteľ si veru nedovolí urážlivých slov a nápadov. A mal i dobré
následky: od toho času, za 33 rokov, neopovážil sa nik príjsť do školy
vadiť sa. Neskoršie som vyučoval viac dietok patričnej, podporoval som
jej syna a stala sa mi priateľkou. Keby som sa cítil vinným, sotva by
som tak sebavedome zakročil.

A netrestal som ani telesne, hoci zákon ľahké trestanie dovoľoval.
Upotrebil som ho pri vzdorovitosti žiaka, i to len vtedy, keď som nebol
nahnevaný. Prípad sa udial tiež po mojom príchode na začiatku školského
roku. Žiak (Jozef Kuzma), v učení pre lenivosť dosť slabý, pritom
neukáznený, ale telesne dobre vyvinutý a najmä silný, pri vysvetľovaní
nedával pozor a šeptaním aj inými nezbedami vyrušoval spolužiakov i mňa.
Upozornil som ho raz, dva razy, ale to neosožilo. Prísnym hlasom som ho
vyvolal von. Nazdávajúc sa, že keď som mal paličku v ruke, tak ho idem
telesne trestať, odvetil mi vzdorovite: „Mňa ani rechtor, ani učiteľ
nikdy nebil, ani im sa nedám biť." Rozpálený hnevom pre jeho vzdor a
neúctivosť, najmä oproti starému a všeobecne váženému predchodcovi
vyrazil som silným hlasom, že žiactvo stuhlo: „Nuž, tebe ten starý pán,
ktorého si každý váži, bol rechtorom a nie pánom rechtorom?! Keby som
nebol nahnevaný, potrestal by som ťa, že by si si to na celý život
zapamätal" --- a odhodil som paličku. A to účinkovalo. Žiaci poznali vo
mne prísneho, ale láskavého učiteľa, ktorý netresce bez príčiny a pri
trestaní sa nedá zachvátiť hnevom. Pravdepodobne to vyrozprávali i doma,
čo tiež mohlo dobre vplývať na mienku rodičov o mne, ktorí boli asi
zvedaví, ako si počínam v škole. Keby bol poslúchol, bol by som ho
potrestal čo i len vystavením z kruhu žiakov, aby neznepokojoval. Pri
najbližšom previnení som ho potrestal telesne. Od toho času sa stal
usilovným a v každom ohľade príkladným a milým žiakom. I rodičia mohli
vidieť, že nemám záľuby v trestaní, ale trescem len vtedy, keď tiché
napomenutie nemá účinku a --- bez hnevu. Paličku upotrebujú mladí
učitelia, aby ňou akosi upevňovali svoju autoritu. Upotreboval som ju
pri vyučovaní, len keď bola potrebná.

Takto som plel a kynožil burinu neukáznenosti, svojvôle a vzdorovitosti
hneď na počiatku. Neviním z toho predchodcu, ale viním okolnosti. O ňom,
o stave, v akom som našiel školu, som sa nikdy nešetrne nevyslovil, ani
iným nedovolil vyslovovať. S rozhorčením som vždy zatracoval, keď sa
mladí bratia zlomyseľné a skrivodlive o svojich v službe zošedivelých
predchodcoch vyslovovali, aby nimi zakrývali svoje nedostatky. O ďalších
spôsoboch v udržiavaní kázne sa zmienim neskoršie.

Pri takých okolnostiach ani úspech v učení nezodpovedal zákonným
predpisom. Vyučovanie predmetom nebolo jednotné. Niektorí žiaci v istom
predmete vynikali a stáli na úrovni, akú zákon predpisuje, iní v tomže
ročníku vedeli veľmi málo, alebo takmer nič. Spozoroval som to najmä v
počtovaní. Ojedinelí poznali štyri základné výkony, väčšina sotva vedela
sčitovať. Vyučovanie slovenskej reči sa obmedzilo na čítanie a písanie.
O systematickom vyučovaní mluvnice a pravopisu nebolo stopy, hoci
jednotlivci mali kusé známosti z pravopisu. Z maďarčiny vedeli niečo
prekladať zo Šamarjayho učebnice. *\\footnote*{Samarjay, Károly: Návod k
rýchlemu a ľahkému naučeniu sa maďarskej reči. Budínpešť 1880.}. Ani tu
nebolo možné nadviazať na ďalšie vyučovanie. A tak bolo aj v reáliách.
Rozvrh učebnej látky prispôsobil som podľa znalostí žiactva. Rozdelil
som školu v niektorých predmetoch na tri, v niektorých na štyri ročníky.
Prvý ročník som vyučoval osobitne, druhý tiež, len v maďarčine a v
cvičení umu a reči (v terajšej prvouke) som ho spojil s prvým ročníkom;
tretí až do šiesteho v slovenčine a v maďarčine spolu; v počtoch spojil
som tretí ročník so štvrtým; v reáliách tretí ročník osobitne, .štvrtý
až do šiesteho spolu. Všetko a všade od základu. Hneď na začiatku, asi o
mesiac som počul neprajnú kritiku. Prvoroční žiaci si doniesli šlabikár
už v prvý deň a vláčili ho až do Vianoc bez toho, aby sa z neho učili.
Pravda, predchádzajúci pomocný učiteľ, remeselník, už v prvý deň učil
poznávať hlásky a písať písmená. Netrpezlivé mamičky nesúhlasili s
takýmto poriadkom: Čo je to, vraj, za učiteľa, že ešte neučí čítať; už
mi dievča zodralo šlabikár a ešte sa z neho neučí?! Ale neskôr si
pochvaľovali, ako pekne čítajú a boli spokojné.

Vo februári som mal nečakanú a netúženú návštevu. Prišiel mne až
nadmieru naklonený škôldozorca Gejza Szöllö s farárom Dobruckým. Jeho
návštevu som ešte nečakal, hoci som často rozmýšľal, ako sa zachová ku
mne, keď ma dva razy vyhnal z učiteľského ústavu v Kláštore pod Znievom
a aj proti dobroprajnosti ministra Treforta zaujal protivné stanovisko a
nedovolil vychovávať panslávov. Hneď pri príchod som zbadal zmenu. Akoby
medzi nami nebolo bývalo rozporov. Všetko išlo po slovensky. Žiaci
odpovedali z prebratej látky na moje i jeho otázky správne. Prekvapil
som ho, že vedeli rozdiel medzi predmetnými a podmetnými maďarskými
slovesami. Boli sme práve pri časovaní. Odpovedajúcich pochválil. Pri
vyprevádzaní sa ma spýtal: „Však ste vy, milý priateľu, boli odrazu s
Grönerom relegovaný z Lučenca?" Na kladnú odpoveď poznamenal: „Veru
veľmi ľutujem, že odišiel z Turca." Cestou povedal Dobruckému nemecky:
„Pán farár, vy ste urobili terno." Tak mi to neskoršie povedal Dobrucký.
Teda Gröner svojou spôsobnosťou zmenil jeho náhľady a pripravil i mne
prajné prijatie. Aj pri ďalších návštevách sa ku mne správal
dobroprajne. Pravda, vtedy vedeli už žiaci ním maďarsky prednesenú
rozprávku zopakovať po slovensky. Jeho výrok, že „v Turci najkrajšie
hovoria maďarsky panslávi", bol všeobecne známy a spôsobil nevôľu u
turčianskych zemanov. Raz, vidiac oblokom človeka podobného Petöfimu,
zbehol dolu a natrafiac mošovského Čajku, spýtal sa, že kto je ten
človek, čo sa tak podobá Petöfimu? Bol to istý Petrovič z Mošoviec. Či
to bola len náhoda alebo zdedená podobnosť s rodinou Márie Hrúzovej z
Liešneho, matky Petöfiho, sa nedalo zistiť. Náhoda môže byť len v mene,
lebo Petöfiho otec pochádzal z nitrianskej župy; podobnosť mohla však
byť prirodzená, lebo rodina Hrúzovská z Liešneho mohla byť pokrvná s
rodinou Petrovičovskou z Mošoviec.

Škôldozorca Szüllö zmenil teda nepriazeň voči mne za uznanie a
dobroprajnosť. Pravdepodobne videl rozdiel v pôsobení a v metodickej
zručnosti priateľa Grönera na ujmu mnohých štátnych učiteľov,
spadajúcich pod jeho dozor. Inak by nevyslovil ľútosť nad jeho odchodom.
Podľa toho posudzoval i mňa, hoci vedel, že sme svoje zmýšľanie
nezmenili. Život často zmení náhľady vsugerované školou a politikou.
Žiaľ, že nie vždy a u všetkých. U mnohých osobné záujmy nedovoľujú
zmeny, lebo služba takzvanej „štátnej idey" bola rebríkom k pohodliu,
moci a k sláve. Maďarská vláda menovala škôldozorcov za politické
zásluhy, nehľadiac na to, či sú odborne kvalifikovaní posúdiť prácu
učiteľa a úspech žiaka, alebo dať úpravu a metodický pokyn učiteľovi.
Boli viac školskými policajtmi, aby pozorovali politické zmýšľanie
učiteľa a kvalifikovali jeho činnosť podľa úspechu z maďarskej reči.
Škôldozorský úrad bol teda sinekúrou pre odbavených politikov a
snemových vyslancov. Nie div, že slabší a v povolaní vlažní učitelia
plávali s prúdom, ktorý sa čím ďalej tým viac rozvíril. Pri návšteve
bolo stereotypnou otázkou, čo vedia z „uherskej" reči, neskôr: \<lang
HU\>mit tudnak a magyar nyevböl?\</lang\> Učitelia to vedeli, a preto sa
snažili čím viac úsilia a času venovať reči maďarskej, zanedbajúc
ostatné predmety. Niektorí volili tak povedome, aby dosiahli uznanie,
pochvalný diplom alebo hmotnú odmenu, najmä od Femky (maďarizačného
kultúrneho spolku). Týmto bol každý poklesok láskave prehliadnutý. Ale
slovenskí a národne prebudení, najmä evanjelickí učitelia, sa museli
náležite opásať, aby im Damoklov meč nepadol na hlavu. O ďalšom dozore a
s tým súvisiacich skúsenostiach zmienim sa v chronologickom postupe.

Prvá skúška bola 29. júna 1886 v kostole v prítomnosti Dobruckého ako
dekana. Začala sa spevom príležitostnej piesne, modlitbou a privítaním.
Podobným spôsobom sa i zakončila. Neskôr som si sám skladal piesne,
vítanky a poďakovánky. Žiaci odpovedali v kruhu pred oltárom. Odpovedali
hlasno. Rodičia odchádzali uspokojení, lebo každý žiak viackrát
odpovedal. O význame skúšok poviem svoj názor v ďalšom postupe.

Všetky ročníky učil som i nasledujúceho (1886/87) roku s uľahčením, že
som sa priblížil o krok k riadnemu rozdeleniu učebnej látky pre štyri
oddelenia. Počet žiactva (108) i úroveň úspechu sa zvýšili. Skúška bola
tiež 29. júna (1887). Po skúške kvôli dekanovi bývala obligátna večera,
na ktorej padli slová uznania a mienky smerujúce k náprave školskej
výučby.

Hneď na počiatku mi prichodí zmieniť sa aj o kantorskom pôsobení. Do
organovania s pedálom som sa čoskoro vžil. Odchýlky piesní mi vysvetlila
staršia dcéra Dobruckého, Málika. Ale toho nebolo toľme treba. Väčšiu
biedu som mal s veršovaním pri pohreboch. O veršovaní som nemal poňatia
a vôbec nikdy som nepočul čítať verše na pohrebe. Mal som síce pohrebné
verše Uramove a Salvove, ale odobierky od rodiny v nich neboli. K tomu
som sa aj ostýchal zdobiť sa cudzím perím. Hneď po príchode sa vyskytli
dva neočakávané prípady smrti. Už 19. novembra 1885 mal som pochovať
Máriu Hrčovú, dievča, ktoré od popálenia na sporáku umrelo a 24. t.m.
istého Holca, ktorý sa zabil pádom v izbe, ale úradnou pitvou sa
zistilo, že mal zhnité pľúca. Na takéto prípady som však vzory v
tlačených veršoch nenašiel. Úmorne som ich zlátal, ako som vedel.
Veršovanie pri pohreboch je síce pekným zvykom nášho ľudu, ale kantorovi
to robí náramné ťažkosti. Priateľ Juraj Šoltész, syn predchodcov, mi
poradil, aby som si vyžiadal od jeho otca niekoľko veršov ako vzor. Tie
však boli písané v bibličtine a rýmované na samé \...iti a \...ati, hoci
boli obsažné. To sa mi akosi nepozdávalo. Boril som sa teda s veršovaním
v slovenčine ďalej. Podobne mi radil, aby som si dal navariť čaj, pridal
tam rum a vypil pohár, dva, prípadne i tri pre prípad nezdaru, že mi to
potom pôjde. Poslúchol som radu, hlava mi od rozčúlenia trešťala, ale
myšlienky sa rodili ťažko, i to len akési nedôchodčatá, súce na
pohodenie na spartanský spôsob. Pracoval som i po polnoci, ale od
rozčúlenia som zasa nemohol zaspať. Nevyspatý som na druhý deň vyučoval
do 10, 00 hod. v škole. Potom zasa zo dve hodiny s holou hlavou, najmä v
zime na fíliách, odbaviť pohreb bolo iste na ujmu zdravia. Obligátna
štóla od pohrebu s veršami bola 1 zl. 40 kr., bez veršov 60 kr.
nasledovne honorár za verše, ktoré vyžadovali 3-5 hodín práce, činil 80
kr. Len zriedka otvorili cirkevníci „své štedré ruce." Hnevalo ma, keď
sa spytovali, čo sú dlžní za pohreb. Často sa stalo, že sme s farárom
odpustili štólu. A stalo sa i to, že si potom uštedrili väčšie kvantum
nápoja zaliať hlboký žiaľ. Čím bolo viac rodiny, od ktorej sa zosnulý
ústami kantora odoberal, tým bola osobnosť jeho významnejšia a rodina
povznesenejšia. Vynechať niekoho náhodou z odobierky bolo veľkou urážkou
a nezabudlo sa na ňu do smrti. Úmyselné vynechanie bolo dielom pomsty.
Zbadajúc pri popise rodiny takú úmyselnosť z hnevu, nedopustil som
vynechanie. Verše bývali takmer pri každom pohrebe, ešte i jeden deň
žijúcemu, nezákonnému dieťaťu. Nežiadali ich, keď sa obávali verejne
kárajúceho slova. V Turci boli všeobecne obľúbené. Na jednom seniorálnom
konvente proti návrhu kasírovať verše ozvali sa hlasy z ľudu: keď sa
kasírujú verše, ľud nebude žiadať kázne. Zostalo teda pri starom.

Ale rada s čajom neskôr jednako osožila. Roku 1910 vydal Ján Bežo v
Senici zbierku mojich veršov pod menom „Slová útechy". Mám zbierku i pre
ďalšie vydanie. Veršovaniu pri pohreboch pripisujem, že som sa dal na
umenie poézie, lenže môj Pegas nevzniesol sa do velebnej výše.
Praktikoval som ju, keď som chcel zahnať trudné myšlienky a čierne
chmáry na obzore slovenského života. Bola mi oddychom od denného
bremena. Písal som často na objednávku. Školské povinnosti mi boli
nadovšetko.

V druhom roku svojho pôsobenia som šetrným a odôvodneným spôsobom
súkromne vyslovil žiadosť, aby cirkev postavila školskú budovu s dvoma
učebňami a s primeraným bytom, lebo inak, hoci i proti svojej vôli, si
budem hľadať miesto pre svoje pôsobenie inde. A to i preto, aby školská
výučba zodpovedala zákonu a životným potrebám. Cirkev konventálnym
uznesením zo dňa 7. marca 1886 vyhovela žiadosti a potrebe postaviť
budovu a na jar 1887 sa chytila k stavbe. Plán vyhotovil staviteľ Blažej
Bulla. V októbri 1887 stála školská budova na starom mieste s novou
prístavbou pre dve učebne a s prestavbou starej budovy na byt s tromi
izbami, s izbou pre pomocného učiteľa i s potrebným príslušenstvom.
Stavali ju mošovskí murári Jozef Šimo a Ján Ballo za stavebnú cenu 2275
zl., rátajúc do toho i postavenie bočných stavov. Chyba bola, že múry
starej budovy nezrúcali do základu a neizolovali od vlhkosti. Následkom
toho vlhkosť zo starých a len kde-tu zrúcaných múrov presiakla do bytu a
neskôr i do novopostavených učební. Sporenie malo teda nedobré následky,
lebo dve izby boli pre vlhkosť takmer neobývateľné a steny, pokryté
sanitrou, spôsobili, že mi obrazy od vlhkosti zhnili a vo futrách dverí
sa rozprášila huba. Oľutovaná chyba sa však nedala napraviť. Obyčajne to
býva tak pri stavbách cirkevných, kde koľko hláv --- toľko rozumov
rozhoduje, nehľadiac na následky, len aby to bolo čím lacnejšie.
Pristavené dve učebne tiež nezodpovedali malou plochou, nehľadiac do
budúcnosti, že sa počet detí môže časom zvýšiť, ale i preto, že sa dvere
neotvárali tam, kde malo byť pódium, ale na strane, kde mali byť lavice.
Tým sa plocha na postavenie lavíc značne zmenšila. To bola zasa chyba
staviteľova. Učebňa pre vyššie ročníky podľa lavíc mohla umiestiť len 48
žiakov, počet sa však v budúcich rokoch takmer zdvojnásobili, preto sa
miesto štyroch muselo tisnúť po šesť žiakov v laviciach. Ich počet sa
pohyboval medzi 70 --- 90. To bolo na ujmu výučby a disciplíny.
Posviacku školy vykonal 2. októbra 1887 (v XVII. nedeľu po sv. Trojici)
turčiansky senior Jozef Horváth, v prítomnosti Pavla Mudroňa,
seniorálneho dozorcu a za spoluúčinkovania Dobruckého. Pri takýchto
príležitostiach obvyklý banket prekazil dozorca Hrianka proti všeobecnej
vôli cirkevníkov z úsporných dôvodov. Na skromnej večeri nebol prítomný
ani farár Dobrucký, len seniorálne predstavenstvo, dozorca, kurátor a
ja.

Pretože budova mala dve učebne, jednotriedna škola sa rozšírila na
dvojtriednu. V zmysle vokátora som bol povinný postarať sa za náhradu
ročitých 150 zl. o druhého učiteľa. Uverejnil som súbeh pred začiatkom
školského roku v Národných novinách na pomocného učiteľa s platom
ročitých 200 zl., s jednou izbou a s okurovaním. Mal som teda zo svojho
dôchodku okrem okurovania doplatiť a doplácať 50 zl. ročite. Plat,
vokatoriálne ustálených 150 zl., hanbil som sa uverejniť i pre
znehodnotenie učiteľského povolania; veď dôchodok sluhu, počítajúc do
toho stravovanie, bol vtedy vyšší. Cirkev však za dva roky, kým som sám
učil, neplatila mi tých 150 zl. titulom odmeny za vyučovanie všetkých
ročníkov. A ja som ani nepýtal.

Svojho času, tráviac prázdniny ako vyhodenec v Hybiach, poznal som tam
kaplána Miloslava Krčméryho, prilnuli sme vzájomne k sebe a uzavreli
priateľstvo. 16. augusta 1887 dostal som list, v ktorom mi píše, že by
reflektoval na súbeh pomocného učiteľa. Žiadal ma zistiť, či by cirkev v
kladnom prípade bola naklonená zvoliť ho za pomocného učiteľa s titulom
kaplána, lebo by nechcel zameniť kňazský stav so stavom učiteľským, ani
v prípade vyvolenia za riadneho učiteľa, aby sa časom ako kaplán mohol
hlásiť na kňazskú stanicu. Keďže Dobrucký telesne klesal a ťažko mu bolo
plniť funkcie, preto pri nedeľných službách božích, aby si oddýchol, dal
spievať medzi kázňou aspoň jeden verš piesne. Cirkevníci s návrhom
súhlasili. Oznámil som mu, že Dobrucký i cirkev vyhovie jeho žiadosti.
Po prihlásení ho cirkev na konvente dňa 11. septembra 1887 vyvolila za
pomocného učiteľa s titulom kaplána a s platom v súbehu udaným, aby
činom uľavila kňazským povinnostiam Dobruckého. Stanicu zaujal 29.
septembra 1887. Prijal som ho vďačne, zariadil som mu byt a dal som mu
platu navyše, okrem obeda, stravovanie (raňajky, olovrant a večeru) až
do času, keď ho cirkev vyvolila za farára. (1889). Plus k výdavku v
stravovaní pramenil z priateľstva, aby som mu umožnil slušné živobytie.
Plat 200 zl. bol nedostatočný pre inteligentného, akademicky vzdelaného
človeka. Neskôr cirkev zbadala ujmu a na konvente 13. januára 1889 bez
môjho vedomia a v mojej neprítomnosti zvýšila plat pomocného učiteľa na
200 zl. Pohnútkou bolo azda, že som v tom roku mienil vstúpiť do stavu
manželského.

V nových pomeroch, s novou chuťou a úsilím som začal účinkovanie.
Ročníky boli rozdelené. Ja som vyučoval 3. --- 6. ročník, Krčméry prvé
dva ročníky. Sprvu som mal asi 50 žiakov, ale ich počet sa v mojej
triede každý rok zvyšoval. Vyučovať štyri ročníky, hoci rozdelenie bolo
vzhľadom na počet neprimerané, uznal som za lepšie preto, že
treťoročiaci mali príležitosť počúvať vysvetľovanie starším ročníkom,
osvojiť si niektoré poznatky a pripraviť sa na ďalší ročník. Videli na
stenách mapy, obrazy a iné učebné pomôcky. V ďalších rokoch sa celkový
počet žiactva v oboch triedach striedal medzi 136 --- 140, z toho v
mojej triede dosiahol najnižšieho čísla 75 a najvyššieho 90. Lavice
poskytovali miesto iba 48 žiakom. Moja trieda bola teda vždy preplnená.

Roku 1889 začal Dobrucký chradnúť. Ťažko mu prišlo odbavovať funkcie
vtedy, keď bol kaplán zamestnaný v škole. Jemným spôsobom som mu
predložil návrh, aby sa utiahol na odpočinok, že si tým predĺži život.
Chcel som, aby sa Krčméry stal jeho nástupcom. Návrh v zásade prijal a
cirkev tiež súhlasila, aby sa Krčméry stal jeho nástupcom. Na konvente,
dňa 4. augusta 1889, prijala návrh na penzionovanie Dobruckého a
podmienky, že jeho nástupca Krčméry bude povinný po smrti Dobruckého
vyučovať jednu triedu. V dôsledku toho, zlúčiac plat pomocného učiteľa s
dôchodkom farárskym, ustálila pre Dobruckého penziu a dôchodok pre
Krčméryho. S výhradou, ak s tým budú obaja súhlasiť a seniorálne
predstavenstvo to potvrdí. Keďže obaja zainteresovaní s návrhom
súhlasili a seniorálne predstavenstvo nemalo námietky, na konvente dňa
18. augusta 1889 v prítomnosti seniora poďakoval sa Dobrucký z úradu a
cirkev mu zabezpečila penziu 200 zl. v hotovosti (ktoré dostával pomocný
učiteľ), 20 mier raži in natura, tri siahy bukového a dve siahy mäkkého
dreva, prenajatý byt v najvyššej cene 40 zl. s tou výhradou, ak dostane
100 zl. z Reichelianumu, vtedy dostane od cirkvi len 100 zl. v
hotovosti. Súčasne na tomže konvente pod predsedníctvom seniora Jozefa
Horvátha vyvolila jednohlasne Krčméryho za riadneho farára s podmienkou,
že do smrti Dobruckého bude vyučovať a vokatoriálne mu zabezpečila
dôchodok 110 zl. v hotovosti, 50 prešp. mier raži in natura, päť siah
bukového a štyri siahy mäkkého dreva, pole v Zákutí, tri ofery, štóly,
spovedlný peniaz a 2/3 z manipulácie slamy --- tiež s výhradou, ak by z
akejkoľvek príčiny nemohol alebo nechcel vyučovať, stiahne mu cirkev z
dôchodku 200 zl. na pomocného učiteľa. Inštaláciu Krčméryho vykonal
senior 27. októbra 1889. Dobručký sa zrieknutím úradu vyhol úradnému
stíhaniu pre kázeň, povedanú dňa 1. augusta 1888 na pohrebe seniora
Andreja Hodžu v Sučanoch. *\\footnote*{Dobrucký bol obvinený z
protislovenskej kázne.}.

Nadväzujem pretrhnutú niť rozprávania. Dobrucký zomrel 22. januára 1890.
Do konca školského roku vyučoval ešte Krčméry. V nasledujúcom školskom
roku bol pomocným učiteľom Juraj Babka.* \\footnote*{Juraj Babka (1868
--- 1942), narodil sa v Háji, okt. dnes Turčianske Teplice. Učil v
Liptovskej Kokave, Lazoch pod Makytou a Partizánskej Ľupči.}. Narodil sa
v Rúdenom, kde bol jeho otec učiteľom. Po skončení štyroch tried na
štátnej meštianskej škole v Turčianskom Sv. Martine odbavil štyri
ročníky na štátnom učiteľskom ústave v Kláštore pod Znievom. Ako
kandidát prijal stanicu v Mošovciach a po roku si nadobudol diplom v
Kláštore pod Znievom. Ako učiteľ bol snaživý. Účinkoval vo viacerých
školách. Nakoniec bol učiteľom v Sielnici. Pracoval i literárne na poli
hospodárskej spisby ako redaktor Obzoru a v súdobých pedagogických
časopisoch. Pre článok v Obzore bol súdne stíhaný a tuším odsúdený na
trojdňový zatvor. To však pre neho nemalo dôsledok zo strany úradnej
cirkvi ani zo strany štátnej vrchnosti. Po prevrate sa stal škôldozorcom
v Banskej Bystrici a neskôr senátorom za stranu sociálno demokratickú.
Roku 1931 bol ako 60-ročný úradne preložený do trvalej výslužby. V
Mošovciach účinkoval len v školskom roku 1890/91. Po ňom nasledoval Emil
Jesenský. *\\footnote*{Emil Jesenský (1872 --- 1931), učil v Békešskej
Čabe, Mošovciach, Sučanoch, Lubine a Turčianskych Kľačanoch, pôsobil aj
ako redaktor hospodárskych časopisov.}. Narodil sa v Slovenskom Pravne,
kde bol jeho otec učiteľom. Učiteľský ústav navštevoval v Kláštore pod
Znievom, kde zložil skúšku a nadobudol učiteľský diplom. Povinnosti
konal svedomito v Mošovciach i v iných školách. Ako dobrý národovec bol
tŕňom v oku štátnemu dozoru. V Lubinej mal problémy pre školskú
milenárnu slávnosť. Udajne prikázal školským deťom prísť do školy v
maďarskom kroji: v gätiach. Dlhé roky pôsobil v Kľačanoch v Turci, kde
mal veľký majetok. Telesne slabšej sústavy, ale i preto, aby sa ako
osvedčený Slovák vyhol úradnému teroru, ešte pred prevratom žiadal
penzionovanie. Za čas bol redaktorom Národných novín. Z Kľačian prešiel
bývať do Turčianskeho Sv. Martina, kde r. 1931 v 58. roku života náhle
zomrel. Jeho zásluhy ako ušľachtilého človeka, spôsobného učiteľa a
verného syna národa som ocenil nad jeho hrobom. Zanechal mladú vdovu a
trojo útlych detí. V Mošovciach účinkoval tiež len rok, v školskom roku
1891/92.

To boli pomocní učitelia. Stálou zmenou učiteľov, ako aj tým, že v
školskom roku 1892/93 prevzal vyučovanie farár Krčméry, lebo sa na
stanicu pomocného učiteľa nikto neprihlásil, trpela školská výučba. V
dôsledku toho cirkevný konvent dňa 3. septembra 1893 zriadil riadnu
stanicu druhého učiteľa s platom 400 zl. a 4 siahy dreva. Keď sa však
ani na riadnu stanicu, omnoho lepšie honorovanú nikto neprihlásil, v šk.
roku 1893/94 vyučoval farár Krčméry. Konečne zaujal stanicu Ľudovít
Inštitoris, vyvolený dňa 9. júla 1894 s platnosťou od 1. septembra 1894.
Inštitoris sa narodil v Hodruši. Študoval na učiteľskom ústave v
Prešove. O jeho výchovu sa staral ujec Jozef Inštitoris, farár v
Pribyline v Liptove, u ktorého sa i s matkou zdržiaval. Účinkoval od 4.
septembra 1894 do 1. februára 1897 s dobrým výsledkom. Počiatkom
školského roku 1896/97 začal chradnúť a 1. februára 1897 odišiel k matke
do Pribyliny, kde 30. marca 1897 skonal. Na pohreb 1. apríla vyslala
cirkev farára Martina Morháča a mňa. Bol snaživým a spôsobným učiteľom,
ale pre chorobu v poslednom školskom roku zanedbával školu sužovaný
kašľom, ktorý bol predzvesťou smrti. Zomrel na suchoty. Na pohrebe mal
dojemnú kázeň senior Šimkovic a Morháč odbavil liturgiu nad hrobom. Po
ňom do konca školského roku 1896/97 vyučoval farár Morháč. Na uprázdnenú
stanicu dňa 1. augusta 1897 vyvolil konvent za druhého riadneho učiteľa
Jána Molnára, narodeného vo Veľkom Lome v Novohrade, kde jeho otec ešte
i dnes živý, bol učiteľom. Účinkoval len do konca školského roku
1897/98. Prijal stanicu na Békešskej Čabe, kde až podnes účinkuje a je
činný pri cirkevnom kníhkupecko-nakladateľskom podniku. Na jeho miesto
vyvolil cirkevný konvent dňa 2. októbra 1898 za riadneho učiteľa
Žigmunda Riznera, učiteľa bzinského s tým, že mu pririekol dať prvý
päťročný podvyšok. Keďže účinkoval v Mošovciach vyše 20 rokov, uvediem
jeho životopisné dáta v rámci životopisu učiteľov-kantorov.

Vyučovanie vstúpilo do riadnej koľaje už i za pomocných učiteľov, najmä,
keď výučba bola zverená riadnym učiteľom, ktorí sa z roka na rok
nemenili, a vyše 20 rokov so mnou účinkujúcim Riznerom; výučba bola
intenzívnejšia a v jej dôsledku aj výsledok, duševný a mravný úspech
ustálený a ucelený. Rizner vyučoval nižšie dva ročníky a dodával mi
pripravených žiakov najmä v čítaní a v počtoch, len v maďarčine slabých.
Z Groovovej učebnice prebral len niekoľko článkov, takže som musel od
začiatku učiť čítať a cvičiť žiakov v rozprave o veciach školských,
blízkych oku žiakov. Nechuť k vyučovaniu maďarčiny prýštila z jeho silne
slovensky zahrotenej povahy. Jemu to bolo pohodlné, mne však napälo sily
a zabralo času. Často mi vytýkal učenie navyše, dostal však odpoveď, že
musím nahrádzať to, čo on zameškal, aby som vyhovel zákonu. Tým viac, že
ako národne cítiaci a zmýšľajúci som sa musel obrniť proti možným
výpadom štátneho dozoru pre nedostatočný úspech v maďarskej reči. A veru
neraz som otupil osteň namierený na neho úspechom svojich žiakov. Ale o
tom neskôr pri líčení návštev škôldozorcov, ktorí si akosi veľmi dali
záležať, aby našu školu navštívili každý rok. Iste nie z nejakej
priazne!

V ďalšom opíšem súhrnne svoje pôsobenie bez chronologického postupu.

Zdarný úspech výučby závisí hlavne od učiteľa, lebo aký učiteľ, taká i
škola. Závisí však aj od iných okolností, ktoré ho alebo zveľaďujú alebo
zmaria.

Zápis do školy pri mojom príchode býval viac rokov v októbri, po tzv.
hostine (po Michalovi), neskôr v prvý septembrový pondelok. V prvý deň
zápisu prichádzali mamičky s deťmi, ktoré nemohli potrebovať doma,
privádzali prvoročných žiakov a žiačky. V prvých rokoch sa škola
zaplnila len koncom októbra alebo po Všechsvätých, keď prestávala
pastva, ale v náhradu za to sa odbývala skúška vždy na Petra a Pavla
(29. júna). A naplnila sa nie všetkými školopovinnými deťmi. Mnohí
rodičia nedopriali najmä dievčatám dochádzať do šiesteho školského roku,
lebo vraj, dievčaťu je dosť, keď chodí 3 --- 4 „zimy", aby si vedelo
nájsť v kostole „numero pesničky". To bola dedičná tradícia. Sám hrdý
mošovský richtár, Matej Kollár, poslal síce slávneho Jána Kollára hneď
na počiatku školského roku do školy a nechal ho až do jeho zakľúčenia,
ale svojej dcére Zuzke, vtedy už jedenásťročnej, dožičil len
jednomesačné školovanie (od 22. novembra do 12. decembra 1802). Kollárov
učiteľ, Ján Šulek uvádza, že v škol. roku 1801/02 v deň zápisu 14.
septembra dostavilo sa do školy iba 24 žiakov a 6 žiačok, teda asi jedna
štvrtina, ktorých počet sa do konca septembra zvýšil ešte o 11, v
októbri o 35, v novembri o 23, v decembri o 1 a do júna ešte o 18
dietok, až dovŕšil 118, a to *77 *chlapcov a 41 dievčat. Podobne za Jána
Šuleka za prvé dva roky (1801/02 a 1802/03) bola školská mládež zapísaná
bez roztriedenia vzhľadom na pokrok vo vede alebo na vek. V treťom roku
(1803/04) bola už roztriedená, a to na 7 syntaxistov, potom 7 starších a
6 mladších gramatistov \<lang LAT\>(grammatistae majores et
minores)\</lang\>, ďalej 9 deklinistov (v iných školách nazývaných
donatistami), a 16 takých žiakov, ktorí sa učili poznávať písmená,
slabikovať a čítať \<lang LAT\>(legentes, syllabisantes et literas
cognoscentes)\</lang\>, nad to 16 starších a 16 mladších Slovákov \<lang
LAT\>(Slavi majores et minores)\</lang\>, t.j. žiakov nezamýšľajúcich
pokračovať v ďalších štúdiách, a preto neučiacich sa latinskej reči a
napokon dve triedy žiačok, z ktorých vyššia mala 12 a nižšia 18 žiačok.
Vcelku chodilo v tomže roku 72 chlapcov a 30 dievčat, všetkých spolu
102. Z toho vidieť, že musel byť zručným majstrom vo svojom obore, lebo
okrem počiatočnej školy mal ešte asi 6 gymnaziálnych tried. Tento systém
sa tiahol po dlhé roky, lebo i ja po svojom nástupe som zbadal, že jedni
žiaci vedeli viac, iní menej, hoci boli rovesníkmi.

Pri zápise, aby získali láskavé oko svojim miláčikom, zavďačovali sa
mamičky učiteľovi zápisným, mne zväčša v naturáliách (káva, cukor,
maslo, vajcia a pod.), druhovi v peniazoch, a to i chudobné ženičky.
Božechráň pohrdnúť podarúnkom. Istej, mužom v Amerike opustenej ženičke
som sa dobromyseľne zdráhal prijať zápisné (1 kor.) dôvodiac, že má viac
nezaopatrených dietok, ale tým činom som ju veľmi urazil, že „či je ona
nie hodna, keď je aj chudobná, aby som ju nezohrdil?" To mi bolo
poučenie pre budúcnosť. Dar som prijal, ale zavďačil som sa dieťaťu
knižkou, obyčajne nejakou učebnicou. Takto sa vec vyrovnala a bola
zhoda.

Aké bolo neriadne dovádzanie dietok do školy, také bolo aj vystupovanie
z nej pred zakončením školského roku. Náhle sa začali briežky zelenieť,
tu jeden, tu druhý vystával zo školy; obyčajne deti chudobných rodičov,
sluhov odchádzali do služby k majetnejším gazdom, lebo neskôr by si
vraj, gazda odinakiaľ vzal pastiera. Pri majetnejších gazdoch, ktorí
vlastné dietky odťahovali od školy, účinkovalo poučné slovo, pri
chudobnejších zákon, ktorý sa začal prísne uplatňovať alebo i zdarný
úspech výučby a zdatný pokrok dieťaťa pobádal rodičov neodtŕhať deti od
školy. Čoskoro nebolo dieťa vystupujúce zo školy pred ukončením
školského roku. V tom ohľade všetka česť rodičom! Zákon o školskej
povinnosti nadobudol časom bez vynucovania úplnú platnosť. Každé dieťa
navštevovalo školu. A taká bola aj školská dochádzka. Každé dva týždne
sa podávali výkazy o zameškaní. Vykázaných takmer nebývalo a ktorí boli,
nedošlo k peňažnej pokute. Osožilo prvé úradné napomenutie. Deti
vymeškávali školu len pre chorobu. V súrnych prípadoch sa prišli vypýtať
najviac na jeden deň. Žiadosti som vyhovel, ak bola prijateľná príčina.
Stalo sa, že žiak prišiel bez knižiek sa vypýtať, udávajúc malichernú
príčinu, pre ktorá som nemohol žiadosti vyhovieť --- žiak sa vrátil
domov a prišiel pekne aj s knižkami do školy. Ukáznení boli nielen
žiaci, ale aj rodičia sa podrobili učiteľovej disciplíne.
Disciplinovanosť jedných i druhých pripisujem učiteľovej dôslednosti.
Každý deň som bol už o ½* *8 ráno a o ½* *2 popoludní v učebni,
opravujúc písomné úlohy, kým sa deti poschádzali. Deti si posadali do
lavíc a potichu si opakovali, kým sa vyučovanie nezačalo. Keď som
niekedy pre vážnu príčinu nestihol prísť včas do učebne, deti sa
rozvírili a trvalo dlhšie, kým sa utíšili a pokojne vnímali prednášané
slová. Keby som nebol riadne a načas začal vyučovať, alebo bez vážnej
príčiny zmeškal školu, môj zákaz by rodičia nerešpektovali: keď učiteľ
koná nedbalo povinnosti, prečo by aj žiaci bez príčiny nemohli vystať zo
školy. Učiteľ sa musí sám ukázniť, aby autoritatívne mohol uplatniť
svoju vôľu voči deťom i rodičom. Ale jeho vôľa musí byť rozumná a
nestranná, aby sa nestal prijímačom osôb a tým nepodkopal svoju
autoritu. Disciplinovanosť pramení z jeho spoločenského styku a mravného
života.

Hneď na začiatku školského roku som zaviedol v škole poriadok. Každý deň
iný žiak v poradí, vakom sedeli, predpoludním i popoludní poutieral
tabule, stolík a vôbec všetko dal do poriadku, kým sa vyučovanie
nezačalo. Keď sa niektorý oneskoril, musel to vykonávať za trest celý
týždeň. Ten istý predriekal i modlitbu. Školu totiž zametali mendíci
ledabolo: porozháňali prach, aby znovu usadol. Dozorcu na správanie pred
vyučovaním nebolo treba ustanoviť, lebo som ním bol sám. Ale aj keby som
nebol chodil zavčas pred príchodom žiakov do školy, dozorca nebýva vždy
spoľahlivý a hodnoverný, lebo sa môže dať podplatiť, aby neoznámil
nezbedníka alebo z osobných ohľadov zatají jeho osobu. Z toho vzniknú
spory a súdy zaberajúce čas na ujmu výučby. Inak som nebol priateľom
meravého správania: nech sa žiaci v tichosti zhovárajú, len nech to
nepresahuje isté hranice slušnosti a nech neprekážajú v učení
spolužiakov. Nechcel som mať otrokov meravej disciplíny. Podobne som
nežiadal pri vysvetľovaní, aby sedeli v istej póze so založenými rukami
za chrbtom, ale voľne a prirodzene podľa zdedenej povahy. Pri
vysvetľovaní som nedovolil mimoriadny pohyb alebo šepot, prípadne
zamestnávanie sa inou vecou, čím by patričný upútal pozornosť na seba a
odvrátil spolužiakov od pozorovania na slová učiteľa. Vtedy som upravil
nepozorného prísnym pohľadom na poriadok, alebo som zastal vo
vysvetľovaní. Keď ani to nepomohlo, poslal som nezbedníka von, aby
ostatných nevyrušoval, pravda, nikdy nie v zimnom čase alebo som ho
poslal stáť za tabuľu, odkiaľ nikoho nevidel. Kľačaním som netrestal,
lebo sa užíva k modlitbe. Ľahký telesný trest, ktorý vtedajší zákon
dovoľoval, použil som len veľmi zriedka, keď žiak na pekné slovo
nereagoval, najmä zo vzdorovitosti, niekedy pri nadanom žiakovi pre
lenivosť alebo na naliehavú žiadosť rodičov, ktorí si s nezbedníkom
nevedeli poradiť. Poviem príklad. Matka --- vdova mi prišla ráno pred
vyučovaním s ponosou na 12-ročného synka, že ju neposlúcha a robí jej
protiveň; poslala ho, vraj, zaniesť vrecia na pole, on síce šiel, ale
vrecia zahadzoval pred seba, znovu vzal a to zasa opakoval. Tým spôsobom
vyhovel jej žiadosti. Dal som si chlapca, netušiaceho, že je matka u mňa
zavolať zo školy a spýtal som sa ho: „Ktoré je 4. božie prikázanie?"
Chlapec zodpovedal otázku i výklad: „\...abychom rodičů a páňú svých
nepotupovali a nehnevali\..." a po výklade na neho vzťahujúcom, vyprášil
som chlapca prachovkou visiacou na chodbe i pred matkou. Matka sa mi
poďakovala a chlapec sa polepšil.

Telesný trest v škole dnešná moderná výchova zakazuje ako nehumánny.
Rozumný učiteľ s tým iste súhlasí. Len keby aj rodičia telesne
netrestali! Ale sú prípady, kde je telesný trest ultimim ratio,
nevyhnutné zlo. Školská správa začína už tiež rozmýšľať o nevyhnutnosti.
Práve čítam v Slovenskej politike č. 143 zo dňa 24. júna 1931, že v
týchto dňoch na ministerstve školstva rokovala komisia, ktorá pripravuje
návrh nového školského a vyučovacieho poriadku a uzniesla sa ponechať
dosiaľ dovolené spôsoby trestov: napomenutie učiteľom a riaditeľom,
poslanie von z lavice, zníženie známky z mravov a pod. „Aj obvyklá
pokuta", citujem doslovne ďalej, „zatváranie po škole bude naďalej
dovolené, lebo sa všeobecne cíti, že by nebolo dobré obmedzovať ešte
beztak neveľkú trestnú právomoc školy v čase, keď je toľko sťažností na
uvoľnenú disciplínu medzi deťmi, najmä dospievajúcimi. Je zaujímavé, že
v komisii zaznel názor, že teraz platný zákaz akéhokoľvek telesného
trestu nie je práve najšťastnejším riešením. Týka sa to hlavne toho, že
mnohí rodičia vedome privykajú deti k telesným trestom, na ktoré je
odkázaná škola, a tie u takých detí zlyhávajú."

Veru často moderná humanita nenapraví vinníka, ba práve naopak ponúka ho
opakovať priestupok alebo hriech. Cigán viete spácha krádež, aby v teple
a pri dobrej chove mohol prezimovať.

Neschvaľujem telesné tresty ako nehumánny prostriedok nápravy, ale nie
som vo výnimočných prípadoch ani proti nemu, ako radikálnemu prostriedku
k náprave tam a vtedy, keď dovolené stupne trestu: pokarhanie,
vystavenie z lavice, zníženie známky z mravov a zatváranie po škole nie
sú v priamom pomere s priestupkom. Karhajúce slová učiteľove alebo
riaditeľove, či súkromne a či verejne povedané, zatvrdlý a bezcitný žiak
prijme jedným uchom dnu a druhým pustí von. Vystavením z lavice naruší
sa pozornosť ostatného žiactva, najmä ak nezbedník ďalej mimikou a
pohybmi delektuje žiactvo. Zníženie známky z mravov má účinok len u
neskazeného žiaka, ale taký ani toho trestu nezaslúži; bezcitného sa to
neveľmi dotkne. Zatvorenie po škole poskytne príležitosť k novým
výčinom, ak s ním aj učiteľ neodpykáva jemu vymeraný trest. Tu rozhoduje
žiakova individualita. Citlivému dieťaťu stačí k náprave pozor alebo
dobré slovo, hrubým slovom alebo ťažším trestom sa v ňom zabije cit a
vzbudí nedôvera voči učiteľovi. Skúsil som to na sebe, keď ma profesor
Gustáv Dérer pred žiactvom dal stiahnuť na dereš. Práve z dôvodu
individuality má byť učiteľ pri vymeriavaní trestu veľmi opatrný. Má sa
vopred vystríhať určeniu kolektívneho trestu za priestupok alebo výčin,
lebo vopred nevie, či medzi vinníkmi nebude taký žiak a najmä žiačka,
ktorým vopred vyhlásený trest nebude primeraný ich individualite. Mal
som žiačku (spisovateľku Zoru), ktorej jemný cit by som i len jemným
pozorom náramne urazil, ale toho u nej ani nebolo treba, a preto pri
nej, pri kolektívnom treste nebol by som si vedel rady. Ak len ju
nepotrestám, stanem sa prijímačom osôb, nespravodlivým a stratím dôveru
u ostatných; ak pre ňu všetkým odpustím trest, zvyklám u všetkých vieru
v platnosť slova a stratím autoritu. Tým viac sa má učiteľ vystríhať
trestu v rozčúlení a v hneve, lebo hnev je zlý radca. Trestanie v hneve
môže mať zlé následky morálne i telesné a vzbudí nedôveru u dieťaťa aj u
rodičov, ktorí sa v rozhorčenosti voči učiteľovi vyslovia o ňom potupne
pred deťmi. Dieťa zanevrie na učiteľa, bude vidieť v ňom tyrana a učiteľ
u neho stratí autoritu vlastnú ujmu, lebo si nebude všímať výchovných
slov svojho učiteľa. Ale ešte horšie, ak rodič pre následky telesného
trestu poženie učiteľa pred súd. Vtedy dôvery a úcty a v dôsledku toho i
autority pozbavený okyptenou rukou nemôže viesť dieťa vo výchove k
žriedlam pravej múdrosti a bude nútený zameniť miesto účinkovania.
Láskavým slovom a miernym trestom, bez hnevu, napomenuté a pokárané
dieťa uzná vinu, pokorne sa podrobí trestu, lebo vie, že sa mu to stalo
po pravde a vtedy je nádej na polepšenie. Musí však vedieť prispôsobiť
trest k priestupku. Nezaslúženým trestom vzbudí opak toho, čoho chce
dosiahnuť. Bez dôkladného vyšetrenia viny a vinníka neslobodno trestať,
lebo sa môže stať, že učiteľ potrestá nevinného. Tu zasa utrpí štrbinu
jeho autorita nielen u potrestaného, ale aj u ostatného žiactva. Radšej
nikdy netrestať, kým sme neprišli na koreň zla a netrestať ani také
priestupky, ktoré nepochádzajú zo zlomyseľnosti, ale sú viac výrazom
neposednosti a horúcej mladej krvi. Tie možno, ak nie sú povážlivé v
následkoch, múdrym slovom vybaviť, ba často pri nich aj oko prižmúriť.
Lenže nie vždy možno oko zažmúriť. Taký utopistický náhľad sa nedá
realizovať v dnešnej povojnovej dobe, kde rodičia po vojne uvoľnili
kresťanské mravné zásady a mnohí nevychovávajú svoje dietky v bázni
božej, ktorá je počiatkom múdrosti. To by viedlo k všeobecnej
nedisciplinovanosti na ujmu výučby, najmä výchovy. Následky takej
výchovy vidieť u komunistov, najmä v Rusku, kde sa hriech stáva cnosťou.
Slovom, trestanie je potrebné, ale musí sa rozumne a bez hnevu
prispôsobiť k individualite dieťaťa.

Aby bolo účelné, musí vychádzať z vlastného života a učiteľovho
príkladu. Podľa Písma: slepý slepého nemôže viesť, aby oba nepadli do
jamy. Ani nešľachetný učiteľ nemôže v škole pestovať dobré mravy a tým
menej trestať priestupky smerujúce k mravnej výchove. Deti v ňom vidia
farizeja a podvodníka, ktorého život je v rozpore s mravným správaním,
aké od dieťaťa slovným napomenutím a trestom žiada. Dieťa v ňom musí mať
obraz, podľa ktorého sa bude snažiť prispôsobiť svoje mravné správanie.
Nech si učiteľ, vybočujúci z koľaje mravnosti nemyslí, že dieťa nezbadá
jeho poklesky. Vtedy stratí k nemu dôveru, úctu i lásku a prípadné
tresty bude znášať ako veľkú krivdu.

Telesné tresty radi užívajú mladí učitelia na začiatku povolania, aby
nimi nahradili svoju nedostatočnú metodickú zručnosť, pre nechápavost
alebo pre lenivosť, a to i pri slabo nadaných žiakoch alebo aby
napravili svoju naštrbenú autoritu. So získavaním metodickej zručnosti,
upúšťajú od telesného trestania a stávajú sa láskavejšími v trestaní.
Podobne sa vystríhajú telesných trestov i detní učitelia, majúci na
zreteli, že na dietkach, k obrazu božiemu stvorených, použitý telesný
trest, a to i pre malicherné priestupky, koliduje s napomenutím
apoštolským: „A vy otcové, nepopuzujte k hnevu dítek svých, ale
vychovejte je v cvičném napomenutí Páně (Efez. 6,4). A to platí i pre
učiteľa, ktorý vedome upravuje mravný smer výchovy dieťaťa ako zástupca
rodičov. Telesným trestom sa dieťa popudí k hnevnosti, cvičením a
napomínaním pozná pri ňom snahu k náprave k svojmu dobru. Telesný trest
má miesto iba v prípadoch vzdorovitosti pri neukáznených, domácou
výchovou alebo ulicou naskrze skazených deťoch už i pre výstrahu a
prekazenie, aby sa zlým príkladom aj ostatné žiactvo nenakazilo. V
ojedinelých prípadoch, keď napomenutie neplatí i pre lenivosť, ale len
pri deťoch nadaných. V škole, kde učiteľ ťažšie priestupky odbavuje
neprimeraným trestom, niet disciplíny a kde niet disciplíny, niet
výchovy ani výučby. Mravne skazeného žiaka len „ostrý rez", kým nie je
neskoro, môže zvrátiť z cesty na naklonenej ploche k telesnej a duševnej
záhube. Hovorím, kým nie je neskoro. Takého ani polepšovňa nenapraví.
Často sa stáva, že súd mladistvých odmietne žiadosť o prijatie do
polepšovne a naloží učiteľovi trest verejného pokarhania, ktorý u žiaka
už dávno zlyhal.

Ako teda trestať?

Podľa individuality dietok: pekným slovom a napomenutím vzhľadom na
následky a namiesto telesného prirodzeným trestom.

Na počiatku povolania, uznám, použil som aj ja prút, ale nikdy som sa
nedal strhnúť hnevom; neskôr som sa ho však vystríhal. Preto i nemilé
následky vystali. Neskôr nahliadnuc, že telesný trest otupí cit dieťaťa,
dieťa mu navykne a zosurovie, používal som prirodzený trest.

Aby toho trestania, i dovoleného, bolo čo najmenej, zaviedol som v škole
zvláštne poriadky. Možno, že dnes narodený učiteľ sa uškrnie a povie o
nich zľahčujúci úsudok.

Žiaci v každom oddelení sedeli v laviciach podľa úspechu v učení a
mravného správania. Najslabší napredku a čím lepší, tým ďalej od
vyvýšeného pódia. Podobne v tom poradí i ročníky (oddelenia), 3. ročník
vpredu, 6. ročník na zadnom konci. Len krátkozrakí tvorili výnimku, ale
takých bolo zriedka. Keď žiak zaostal v učení, prehodil som ho na
nižšie, v tomto poradí však na prednejšie miesto. Najlepší žiak,
napríklad v 6. ročníku, sedel v ostatnej lavici na prvom mieste. Tým sa
budila súťaživosť v učení. Podobne som prehodil nepozorného alebo
menšieho priestupku previnivšieho sa žiaka na nižšie (k pódiu bližšie)
miesto. Zhodený žiak odpykal lenivosť, nepozornosť a menší priestupok
(napr. našepkávanie spolužiakovi pri odpovediach, aby sa od neho
vzdialil) väčšmi, než akýmkoľvek trestom. Niektorý sa dal do plaču, ale
časom povýšený na svoje miesto zaplesal radosťou. Málo nadaných žiakov
som netrestal iným spôsobom. Tí boli vždy bližšie k môjmu oku.
Nadanejších som zatvoril, kým sa za mojej prítomnosti zameškané
nenaučili, prípadne i pre samopaš. Len na chvíľu, kým som sa naobedoval,
vzdialil som sa od nich. Zo zatvorenia sa rodičia dozvedeli, že sa žiak
niečím previnil a neskoro došlého zo školy brali na otázku, prípadne
svojim spôsobom potrestali. Išli mi teda po ruke. Len takých, ktorí
zatvorenie nebrali vážne a za mojej prítomnosti len fingovali učenie,
alebo keď sa zatvorenie pre darebáctvo často opakovalo, nechal som ich
bez obedu v škole až do popoludňajšieho učenia. Pravda, niektorým
doniesol blízky spolužiak chlieb. Urobil som sa nevidomým. To tiež
pomohlo a slúžilo k náprave.

V takom poradí išli žiaci zo školy domov. Školská budova bola na južnom
konci obce. Žiaci išli v husom pochode, aby sa párny rad na
križovatkách, kde sa ulice vetvili, netrhal. Do každej ulice som poveril
dozorom najďalej bývajúceho staršieho žiaka, idúceho popri rade, ktorý
mi neporiadnikov oznámil. Potrestal som ich, že týždeň ostávali dlhšie,
ale len nakrátko než ostatní, jednak preto, aby nerušili poriadok, ale i
preto, aby sa rodičia dozvedeli príčinu neskorého príchodu zo školy.
Tento spôsob trestu pre vynechávame školy sa však niektorým žiakom veľmi
pozdal, lebo kým som obedoval, sami na seba zanechaní, využili moju
neprítomnosť na samopaše a akrobatické kúsky, takže ich každým dňom
pribúdalo. Strhli i pokojnejších do víru samopaše. Aby som to zamedzil,
dal som im za úlohu napísať na tabuľku 50-raz nejakú výpoveď alebo
porekadlo. Po odbavení obeda som kontroloval zostrený trest. Aby ho
mohli čím skôr odpykať, napísali úlohu nečitateľným písmom. Použil som
zasa prirodzený trest: museli úlohu poriadnym písmom znovu 100-raz znovu
napísať. Po novej kontrole mohli ísť jednotlivo, kto prv napísal, domov.
Ale i vtedy, ak niektorý hulákajúc išiel neporiadne, zostril som trest
znovu na dvojtýždňový zatvor. Tým im prešla chuť sa neporiadne správať
na ulici a --- neporiadnictvo navidomoči ubúdalo. Učiteľ však pri
vymeriavaní trestu musí byť veľmi opatrný a najmä dôsledný pri
exekvovaní. Ak trest vymeria a výkon nekontroluje, stratí vážnosť a
autoritu u detí. Stvoriť a udržať disciplínu v škole môže len
disciplinovaný učiteľ. Ak dozorca z istých dôvodov zatajil neporiadnika,
pozbavil som ho dozoru a nahradil iným.

Zhodenie aj pri poriadne chodiacich domov malo účinok, že rodičia
pobadali vinu (lenivosť alebo samopaš), prečo ich synček nejde domov v
poradí, v akom bol dosiaľ umiestnený v škole a vzali ho na otázku.

Neraz sa stalo, že som žiakovi pri niektorom priestupku dal voliť spôsob
trestu: či ho mám zhodiť, zatvoriť alebo ubiť. Žiak si volil vždy to
posledné. Bol si istý, že sa rodičia nedozvedia o vine a obíde nasucho.
Vtedy som sa usmial a vinníkovi, s podmienkou, že sa nabudúce nepreviní,
odpustil trest.

Spozornejúc, že sa žiak pri vysvetľovaní nejakou vecou zamestnáva a
iných vyrušuje, odobral som vec a zatvoril do skrine. Nestrpel som, aby
žiak majstroval nožíkom a odobral som mu ho. Zhabané veci som vydal na
konci školského roku. Takých vecí, najmä nožíkov a iného haraburdia bolo
v skrini dosť. Dozvediac, že sa žiak nenaučil úlohu pre korčuľovanie,
poslal som ho domov po korčule a žiak ich pokorne priniesol. Korčule som
mu vydal s poznámkou na konci školského roku, že sa teraz už môže
korčuľovať. Prijal ich --- s kyslou tvárou.

Prišli mi žalovať, alebo sami žiaci žalovali, že sa spolužiak posmieval
starému človeku, bol kradnúť ovocie, atď.; poslal som ho v sprievode
dvoch lepších a starších žiakov ako svedkov domov odprosiť patričného.
Jedného by mohol ľahko podplatiť. Pri dvoch by sa podplatenie časom
prezradilo.

Žiak sa mi ponosoval, že ho spolužiaci prezývajú „vrabčiarom". Vyšetril
som vec a vyšlo, že vyberal vrabce. Bola to príležitosť vysvetliť
užitočnosť vtáctva. Žalobníka som pokarhal a všetkých upozornil, aby sa
vystríhali prezývok, lebo ľahko môže aj im prischnúť príhodná prezývka
na celý život. Takýmto spôsobom som už vtedy vyučoval občianskej náuke.
Aj iné náhodilé udalosti tvorili predmet občianskej náuky.

Pred rokmi som sa zišiel s bývalým žiakom, učiteľom v bývalej
Nitrianskej župe. Spýtal sa ma, či si pamätám, ako kruto som ho raz
potrestal. Usmial som sa, aj on sa usmial. V učebni viseli mapy nad
dievčenskými lavicami, lebo inde nebolo miesta. Žiaci sa postojačky na
laviciach učili na mape. Interpelant, inak dobrý žiak a telesne dosť
silný, pozoroval učiacich sa, stojac na najzadnejšej lavici, ktorá pre
prístup k mape nemala operadlo a mala hybké sedadlo. Ostatní žiaci sa
učili v laviciach a ja som pri stolíku opravoval úlohy, keď zrazu hybká
doska pod ním, kolísajúcim sa na nej, spadla. Na praskot sme sa obzreli;
žiaci ustrnuli v očakávaní trestu. Jedným úžas stemnil tváre, iným
škodoradosť svietila z očí. Vinník stál zronený. Pristúpil som k nemu a
láskavým slovom som mu vytýkal nepozornosť, lebo inak bol usilovný a
slušného správania. Škodoradostných som pokarhal, že z nehody a
nešťastia blížneho sa nemajú tešiť. Užasnutých som prekvapil trestom.
Vinníka som napomenul k opatrnosti na každom kroku, lebo nikdy nemožno
predvídať následky. „Teraz, syn môj, zanesieš hneď lavicu k stolárovi,
aby ju čím skôr opravil, lebo žiačky by nemali kde sedieť; pomôže ti ju
odniesť mendík; mamičku pekne odprosíš, aby sa nehnevala, že musí
stolárovi zaplatiť za opravu" --- znel môj výrok. Lavicu niesli z
jedného na druhý koniec dediny. Ľudia sa ich pýtali, prečo a kam ju
nesú. Pomocník každému škodoradostne vyrečnil prípad. To bol ten „krutý"
trest, ktorý si vinník ešte po rokoch pamätal a pripomenul, že radšej by
bol zniesol akýkoľvek krutý trest, než hanbu pred ľuďmi.

Chladnokrvná rozvaha je najlepší radca pri trestaní. Unáhlením sa
nedosiahne nápravy. Rozpoviem ešte jeden príklad.

V byte zmizol na stole položený prsteň. Podozrenie padlo na mendíka,
ktorý vošiel do izby po krčah, aby doniesol k obedu vody. Nikoho iného
od rána nebolo v izbe. Podozrievaného som dôrazne vyzval, aby prsteň
pohodil na miesto, kde ho môžeme nájsť, lebo inak oznámim veci úradu a
žandárom. Večer doniesol poštu. Hneď za ním, so sviecou, išiel som na
chodbu a prsteň bol pohodený pri stene na chodbe. Keby som krádež
oznámil, bol by som si získal nepriateľov a mal nepríjemnosti pri
vyšetrovaní. Takto sa vec v tichosti skončila a chlapec bol ušetrený od
škody na dobrom mene. Inak podozrenie by na ňom prischlo i vtedy, keby
bol krádež zatajil a prsteň si ponechal. To by bol býval počiatok zla na
klzkej ceste k mravnej záhube. Jeho matka mala stály prístup ako
nádenníčka do domu. Usporil som jej hanbu a žiaľ a jej synka som zadržal
na ceste počestného života napomenutím, že každý hriech vyjde najavo a
vtedy utratí česť a vážnosť u ľudí, ktoré si nikdy viac nenadobudne.

Trestanie akýmkoľvek spôsobom je vážnym činiteľom vo výchove a pri
vhodnom upotrebení má ďalekosiahle následky pre život. Či vraj dnešná
generácia, povinná vyučovať občianskej náuke, má na zreteli jej výchovný
cieľ? V dnešnom čase, ako je všeobecne známe, pestuje sa s veľkým úsilím
telesná výchova, a to na úkor výchovy duševnej, najmä mravnej. V zdravom
tele zdravý duch --- je dominujúcim heslom dneška. Ale príslovie možno
aj obrátiť: nezdravý duch (duša) podlomí často i zdravé telo. A nezdravý
duch vzniká pomýlenou výchovou. Jedným slovom: telesnú výchovu netreba
podceňovať, ale ani preceňovať na ujmu duševnej. Cuique suum.

Keď som pri trestoch, dotknem sa aj opatrnosti a taktiky pri odmenách.
Chválou obsýpať dieťa, že sa napr. naučilo úlohu, je zbytočné a
škodlivé. Vykonalo iba svoju povinnosť, navyše nič viac, nezaslúži si
teda odmenu slovnú. Ba prílišná pochvala pôsobí naň škodlivo, nakoľko sa
u neho vyvinie slávobažnosť, pre ktorú koná potom svoje povinnosti.
Stane sa namysleným a pyšným na svoje nevšedné dary a nevenuje toľko
pozornosti školskej práci, koľko si vyžaduje. Pochvala má miesto pri
deťoch menej vtipných a viac usilovných. Tam pôsobí uspokojivo na myseľ
a obodrujúco na vôľu dieťaťa, slovom stupňuje jeho usilovnosť. Tento
princíp mi bol smerodajný. Nechválil som, ale ani nehanil. Pre menšie
príčiny, napr. pre nechápavost\', som nepoužíval urážlivých slov.
Najviac, ak som dal odrecitovat\' niektorú báseň z rečňovaniek
Škultétyho. Lenivému žiakovi odrecitovali o hlúpom Kubovi: „Nač by som
sa ja učil, hlavu darmo v knihách mučil, mne to všetko netreba; môj otec
má kone, voly, ja si môžem žiť po vôli, do smrti mám dosť chleba\...
atď." Alebo žiačke, ktorá nevedela „krát" (násobilku): „Nože, deti, ako
je to o tej Stojanovie Marke? --- a začali: „Tá Stojanovie Marka nebola
zlá školiarka, ale keď vše prišiel krát, neznala ho odriekať. Raz už ako
nevesta išla s platňami do mesta; tu vôkol nej bradáči, plátno sa im
zapáči: za sto groší zjednali a za dvadsať dostali." Žiak bez prestania
meškajúci školu si vypočul: „Hej, čakajte" --- kričal Samko --- „idem s
vami aj ja", keď videl, že chlapci sa bežia hrať do hája. Ale ráno, keď
volali: „Poď, Samko, do školy" „len, vraj, choďte, ja nemôžem, ach, mňa
hlava bolí." Je v tom pre patričného trochu irónie, ale i poučenia,
jednako lepšie, než hrubé slovo alebo trest, a pre všetkých povzbudenie
k usilovnosti a k riadnej návšteve školy. A či som sa mýlil?! Neviem
pochopiť, prečo Škultétyho rečňovanky, také priliehavé na príklady k
občianskej náuke, dnešné čítanky postrádajú. Azda preto, že sú
zastaralé. Ale ani voči rodičom som nepoužil urážlivých slov. Matka mi
odkázala od detí, aby som jej synka pre neučenie netrestal zatvorením,
lebo si ho dá do školy inde. Deti mi to verejne oznámili, musel som
verejne reagovať. „Povedzte mi, deti, čo by ste vy na to odpovedali
Jankovej mamičke?" --- spýtal som sa ich. Deti rozmýšľajú a napokon
správne povedia: „Jankova mamička by sa mala poďakovať, že sa o jej
synka starajú, aby sa učil, aby z neho niečo bolo\... atď." Pravda, deti
o tom i doma referovali a poúčali rodičov o význame školskej výučby. Tým
som zamedzil ďalším odkazom. Ani ja som neposielal rodičom odkazy
prostredníctvom detí. V tomto prípade mala matkina obhajoba nedobré
následky. Rozmarný synček sa v dospelom veku neslušne správal k rodičom.

Majúc na ume, že styk rodičov so školou je potrebný, navštívil som
rodičov takých dietok, ktoré v učení nenapredovali, alebo sa neslušne
správali. Prijali ma so všetkou úctou bez toho, aby pobádali zatajený
zmysel návštevy. Medzi rozhovorom o bežných veciach znenazrady vhupol do
izby synček alebo domnelého delikventa pre maslo na hlave, násilne
doviedli do izby a hneď prešla reč na neho: „Nuž, pán učiteľ, akože sa
tento náš žiak učí, či sa slušne správa\... atď? Vtedy som ich upozornil
na nedostatky v učení alebo v mravnom správaní, dal radu a povzbudenie,
aby sa synček napravil, ale i potešil, že keď sa vo vytýkaných
krehkostiach napraví, môžu mať z neho radosť. Rodičia prijali
napomenutie dobromyseľne a vplývali na synka podľa mojej rady. A čoskoro
to bolo badať.

V dnešnom čase uvádzané schôdzky rodičov majú ten istý cieľ, jednako je
v tom rozdiel, lebo učiteľ v prítomnosti viacerých rodičov nemôže
verejne tak hovoriť, ako môže v rodinnom kruhu, aby prítomného rodiča
nezarmútil a neurazil. Na rodičovských schôdzkach sa hovorí všeobecne a
v jednotlivých prípadoch zaobalene. Ale zasa majú výhodu v tom, že
podávajú preventívne poučenie vo výchove vôbec a o zavedenom školskom
poriadku zvlášť. Sú teda potrebné najmä tam, kde učiteľ nestihne
navštíviť rodičovský dom. I týmto spôsobom sa vyhne učiteľ trestom a
utuží sa priateľský pomer školy s rodičovským domom.

Ale dobrý pomer zavládne i vtedy, keď rodičia vidia, že učiteľ svedomito
plní svoje povinnosti, bez vážnej príčiny nezamešká školu, riadne začína
a končí vyučovanie a nerobí rozdiel medzi žiakmi majetných a nemajetných
rodičov. V tomto ohľade som mal skúsenosť, že žiaci chudobných, ale
poriadnych rodičov vynikali v učení a v mravnom správaní práve tak, ako
žiaci majetných rodičov. Dobrý pomer je tiež podmienkou školskej
disciplíny a úspechu v učení. Rodičia podporujú učiteľove snahy tým, že
sa o ňom slušne vyjadrujú, deti riadne posielajú do školy, povzbudzujú
ich k učeniu a k slušnému správaniu. Podporujú teda vecný a mravný
úspech výučby-výchovy. Takí rodičia si obľúbia školu a vďačne
prispievajú na jej potreby. Stane sa milou i deťom. Tu mi prichodí
spomenúť, že žiaci už pred siedmou hodinou ráno prichádzali do školy.
Aby sa vyhlo výstrelkom a súdom, zabránil som im včasný príchod a
dovolil som príchod na ½* *8 hod. predpoludním a na ½* *2* *hod.
popoludní.

Aby sa škola stala milou deťom, dbal som o čistotu a poriadok. Keď
učebňu mendíci zle zamietli, museli znovu zametať. V starej budove to
bolo všelijako, v novej boli podmienky lepšie. Zariadenie učebne náradím
zodpovedalo, lavice boli nové vo dvoch radoch, vyvýšené pódium so
stolíkom a stoličkou, za ním na stene dve tabule a tretia na trojnohom
podstavci, jedna zo stenových tabúľ sa používala na písanie vzorov z
prebranej látky, aby častým videním utkveli žiakom v pamäti, iné dve na
každodennú potrebu, ktoré daní dozorcovia utierali každý deň
predpoludním i popoludní, tú na vzory len po istom čase na môj príkaz,
na stenách mapy, prírodopisné a prírodospytné obrazy, v skrini učebné
pomôcky, každým rokom rozmnožované, na nej menšia sklená skriňa s
vypchatými sovami a vtákmi, zbierka nerastov. V komore starej budovy
našiel som rozhádzané pomôcky: zemeguľu, magnet, elektrofor, Leidenovu
fľašu, teplomer, šošovky, Wolfov galvanický článok, trubice, meter,
krychlový decimeter, a všeličo iné, celé alebo chybné. Podľa nálezu sa
dá súdiť, že sotva boli upotrebené k názornému vyučovaniu. To tvorilo
základ pomôcok. Pri odchode som zanechal školu dobre vybavenú
najpotrebnejšími pomôckami. Podobne dobre bola vybavená aj učebňa prvej
triedy.

Zriadením prvej triedy s riadnym učiteľom sa začalo systematické
vyučovanie podľa rozvrhu hodín, potvrdeného seniorálnym predstavenstvom.
Rozvrh hodín som rozpracoval tak, že na prvé hodiny predpoludním
pripadli jazykové predmety, slovenčina a maďarčina, na posledné predmety
náboženské (katechizmus, biblické histórie a cirkevný dejepis). Pri
týchto som si ustatý obyčajne sadol ku stolíku. Na popoludňajšie hodiny
pripadlo vyučovanie počtov v troch oddieloch preto, aby sa žiaci na
popoludnie nemuseli pripravovať a celú pozornosť mohli venovať počtom.
Hoci počty ako jeden z najťažších predmetov by mal byť zaradený na prvé
hodiny predpoludním, zo skúseností môžem povedať, že popoludňajšie
vyučovanie nebolo na ujmu a mohol som ho aj predĺžiť. Na popoludnie mi
zostali z reálnych predmetov len tie, ktoré som pre náhodilé prekážky
--- pohreb a iné --- nestačil predpoludním prebrať. I vtedy sa predĺžilo
popoludňajšie vyučovanie podľa potreby i do 5. --- 6. hodiny, najmä v
jarných mesiacoch.

Okrem náboženských predmetov najväčšiu váhu som kládol na vyučovanie
slovenskej reči a počtov ako na predmety, pri ktorých žiak musí
rozmýšľať. Slovenskú mluvnicu deti síce nemali, ale viac preto, aby sa
podporovala spisba, a pre vzpory pri skloňovaní a časovaní. Učili sa bez
knihy. S mluvnicou som spájal pravopis. Pri vyučovaní mluvnice som vždy
začínal v 3. ročníku, pritiahol som k nemu 4., 5. a 6. ročník, aby si
poznatky zopakovali; podobne som pritiahol k 4. ročníku 5. a 6. ročník.
Pri dennom vyučovaní som začal s opakovaním prebratej látky, a to i z
viac hodín a priviazal som k nej novú látku. Žiaci odpovedali v poradí,
ako sedeli, aby každý dostal otázku. Zakaždým som začal u iného žiaka.
Keď sa látka na opakovanie nakopila a žiaci na otázky správne
odpovedali, aby to nezabralo veľa času, odhodil som nacvičenú látku z
viacerých hodín a týmto spôsobom som pokračoval ďalej. Dosiahol som, že
každý žiak každú otázku správne odpovedal. Pri odpovediach (aj z iných
predmetov) dbal som, aby boli správne. Úlohy mluvničné vypracovávali v
nepriamom vyučovaní na tabuľkách a potom prepísali do zošitov. Nepriame
vyučovanie som podľa možností kontroloval. Domáce úlohy som nezadával.
Nechcel som poskytovať príležitosť k podvodu, aby si ich žiaci
neodpisovali alebo doma s pomocou starších nevypracovávali, ale aj pre
pohyb, lebo sedenia v škole bolo dosť. Úlohy som riadne pred vyučovaním
opravoval. Menšiu chybu, raz podčiarknutú, museli tri razy, väčšiu dva
razy podčiarknutú, šesť razy v zošite správne napísať. Aj opravu chýb
som kontroloval. Vtedy sa chybná oprava zdvojnásobila. Slabší mali
spočiatku celý zošit vyplnený opravou chýb a museli ostať po vyučovaní v
škole, aby dobehli lepších a ďalšia úloha sa pre nich nezasekla. Časom,
pravda, značne ubúdalo chýb.

Nie menšiu váhu som kládol na vyučovanie maďarskej reči hlavne preto,
aby jednotliví nadaní žiaci mohli študovať v stredných školách a vo
všeobecnosti aj preto, aby som sa obrnil proti výpadom štátneho dozoru a
kadejakých šplhavcov pre svoje slovensko-národné zmýšľanie a činnosť.
Maďarizačná snaha a k tomu smerujúce prostriedky, ako zákaz slovensky
hovoriť a trestanie pre slabý úspech, sa priečili môjmu zmýšľaniu a
pedagogickým zásadám. Vyučoval som na základe materinskej reči.
Prízvukoval som, že len tá reč je milá, ktorú učila matka, preto si ju
máme v slove a písme dôkladne osvojiť, ale musíme i zákonu vyhovieť,
lebo pre nedostatočný úspech v maďarskej reči mala škola nepríjemnosti.
Žiaci to aj vycítili a snažili sa uľahčiť zákonom určenú povinnosť i
vzhľadom na mňa, vediac zo skúsenosti, že pri návšteve štátneho dozorcu
ide hlavne o to, či žiaci správne odpovedajú po maďarsky. V 3. a 4.
ročníku som použil priamu metódu (induktívnu), aby žiaci nadobudli
zásobu slov a naučili sa správnu výslovnosť. Vo vyšších ročníkoch som
viazal látku k prebratej látke zo slovenčiny podľa porovnávacej metódy
(synkriticky). Vyučoval som podľa možnosti paralelne so slovenčinou. Tým
som dosiahol, že žiaci pochopili rozdiel a vedeli sa, hoci nie úplne
správne samostatne vyjadriť. Raz, pri návšteve dozoru, dostali otázku:
„Či mal Ján Huňady syna?" „Ján Huňady mal dvoch synov." „Ako sa
menovali?" „Jeden sa menoval Matej, druhý Ladislav." „Kto bol Matej?"
„Matej bol uhorským kráľom." „Čo sa stalo s Ladislavom?" Žiaci
rozmýšľajú, dvíhajú ruky na znak pohotovosti, keď v tom spomedzi nich
oslovený (Matej Bibza, neskorší môj nástupca) vybúši: „Odrezali mu
hrdlo." Odpoveď vzbudila všeobecný smiech, ale aj spokojnosť škôldozorcu
(Kunsztlera), ktorý videl, že si žiaci samostatne, hoci nie celkom
správne, tvoria vety. Vyučovanie maďarčiny síce zabralo veľa času i na
ujmu ostatných predmetov a do úmoru ma vyčerpávalo, jednako však
nezviedlo žiactvo na klzké cesty odpadlíctva od svojeti v dospelejšom
veku. Prebratý čas, na ujmu ostatných predmetov, bolo treba nahradiť
predĺžením predpoludňajšieho vyučovania, prípadne v popoludňajšom
vyučovaní. Maďarské písomné úlohy robili žiaci v nepriamom vyučovaní len
v škole a opravovali podobne ako úlohy slovenské.

Po vyučovaní rečiam nasledovali striedavo reálne predmety. Zemepis,
dejepis a ústavovedu som učil slovensky a maďarsky podľa učebníc. Pre
dejepis nebolo slovenskej učebnice. Látku som vysvetlil vhodnou formou
po slovensky a potom po maďarsky. Žiaci sa ju naučili doma naspamäť.
Učením spamäti si cvičili nielen pamäť, ale osvojili si aj zásobu
správnych termínov, ktoré by im zo slovného vysvetlenia neutkveli v
pamäti. Okrem toho sa učili správnu skladbu a hlasným učením privykali
rečníctvu. To som na sebe okúsil ako žiak v nemeckom gymnáziu v
Kežmarku. Učil som sa naspamäť a tým som sa zásobil výrazmi trvalo
vrytými do pamäti, ktoré, najprv hmlisté postupne získavali jas. Podobne
v Lučenci, nevediac sa samostatne maďarsky vyjadriť, učením naspamäť a
čítaním maďarských kníh za krátky čas, od septembra do Vianoc, hovoril
som obstojne po maďarsky a v ďalšom učení som sa už neopieral o knihu,
lež samostatne som si tvoril skladbu viet, priliehavú predmetu. Takto sa
učili všetci slovenskí žiaci v maďarských školách a v živote svojou
výrečnosťou a pohotovosťou vynikali medzi rečníkmi na fórach, kde bolo
treba brániť pravdu a právo slovenských záujmov. Akože to bolo u nás po
prevrate? Ministerstvo školstva a národnej osvety sprvu aprobovalo
učebnice pre slovenské ľudové školy, neskôr obmedzilo výučbu len na
slovné prednášky a dovolilo používať len aprobované čítanky. Dovodilo sa
tým, že učením naspamäť neprenikne žiak k podstate veci a nenadobudne
predmetnej znalosti, a len slovnou prednáškou si osvojí dôkladne
predmet. Tu pripomeniem vyzvanie bývalého zemského inšpektora Pluhařa,
ktorý na schôdzke škôldozorcov bývalej Považskej župy požiadal
prítomných, aby prejavili mienku o užívaní učebníc v ľudových školách.
Na vyzvanie som kladne reagoval v záujme učebníc, dôvodiac: že žiakovi v
slovnej prednáške počuté termíny po nejakom čase vymiznú z pamäti, ale z
učebnice si ich znovu vryje do pamäti, získa slovnú zásobu výrazov, učí
sa správnej skladbe, rodič ho pobáda k učeniu, kontroluje ho v ňom, ba i
sám siahne po knihe, aby sa presvedčil, čomu sa synček učí a tým
doplňuje alebo obnovuje zabudnuté poznatky, podporuje sa spisba a
tlačiarenský priemysel a nadovšetko som dôvodil, že žiak postupujúci na
gymnázium dostane kopu kníh a nevie sa z nich učiť, lebo v ľudovej škole
sa vôbec neučil z učebníc, t.j. nenaučil sa učiť. Moje dôvody prítomní i
sám Pluhař bez poznámky vypočuli a neoponovali. Údajne si sťažoval aj
bývalý minister školstva Markovič ako aktívny minister školstva pri
návšteve štátnej ľudovej školy v Turčianskom Sv. Martine, že sa jeho
dcérky v gymnáziu nevedia učiť z kníh, lebo v ľudovej škole sa neučili z
učebníc. V novšom čase ministerstvo školstva znovu aprobuje učebnice pre
ľudové školy. Vôbec mnoho sa u nás experimentuje, často na ujmu veci.

Dôvod proti učeniu spamäti mohol platiť dávno, keď učitelia s prútom v
ruke a s fajkou v ústach vbíjali vedu a „mravopočestnosť" do hláv a sŕdc
malých šarvancov a kontrolu zverovali starším žiakom, prípadne mendíkom,
ktorým ostatní žiaci „odtiaľto potiaľto" naučením „lekciu" vyrecitovali.
Ale ani vtedajší úzus nemožno generalizovať, lebo nie všade vyučovali
učitelia iliterati. V evanjelických a. v. matkocirkevných školách
zaujímali učiteľské stanice veľmi často gymnazisti, maturanti a skončení
teológovia, z ktorých mnohí po čase usporiac si niečo groša, pokračovali
v štúdiách a stali sa kňazmi. Ján Šulek, prvý Kollárov učiteľ, štyri
roky učil v Mošovciach, neskôr bol kňazom v Pržne na Morave a potom v
Sobotišti, v bývalej Nitrianskej župe. Ako mošovský učiteľ napísal knihu
Latinská grammatyka k dobrému slowenské mládeže slowenským gazykem od
Gana Schuleka sepsaná. W B. Bystřicy 1801.

Učitelia, moji rovesníci, z učiteľských ústavov, priniesli si istú
zásobu pedagogickej teórie a čiastočne i metodickej zručnosti. Mnohí z
nich boli po prevrate vymenovaní za škôldozorcov iste za zásluhy na poli
výučby. Neuspokojili sa len s odrecitováním naučenej „lekcie". Podobne
som rozoberal i ja naspamäť naučenú látku otázkami, aby som sa
presvedčil, či žiak povedome vníma vec, najmä vtedy, keď som pobadal v
odpovedi nezmysel. Neuspokojil som sa s nápovedou a opravou chyby, ale
ďalšími otázkami vo forme heuristickej priviedol som ho na správnu
cestu. Bez predbežného názorného vysvetlenia nezadal som úlohu, ani som
nepožadoval doslovnú odpoveď. Žiadal som, aby bola vecne správna a
formálne bezvadná. Tak som učil myslieť a správne hovoriť po slovensky.
Podobne som pokračoval i pri predmetoch maďarských, najmä vo vyšších
ročníkoch.

Teraz prejdem k jednotlivým predmetom, najprv k dejinným. Pri vyučovaní
zemepisu nebolo času na vychádzky do prírody. Vyučovanie maďarskej reč a
predmetom v dvoch rečiach zabralo čas a vyčerpalo sily. Induktívny
postup som rozšíril formou akromatickou a doplnil vhodnými článkami z
čítanky. Pri dejepise som použil metódu dogmatickú. Vyrozprával som dej
vcelku a v častiach, ktoré som označil na tabuli jadrným a stručným
pomenovaním. Tak vznikla kostra, podľa ktorej žiaci dej zopakovali a po
dôkladnom nacvičení v nepriamom vyučovaní napísali do zošitov. Tým
spôsobom sa učili aj slohu. Dejepisné učebnice žiaci nemali. Pri
vyučovaní ústavovedy (občianskej náuky) vychádzal som z konkrétnych
prípadov a udalostí so zreteľom na skutočný život, aby žiaci náležite
pochopili občianske práva a povinnosti. Pri dejinných predmetoch som
dbal na koncentráciu učebnej látky. Paralelne so slovenským vyučovaním
išlo aj vyučovanie v maďarskej reči podľa učebníc. Prečítanú látku som
po náležitom vysvetlení neznámych výrazov rozobral otázkami, takže žiaci
chápali, čo sa učia naspamäť. Podobne som naučenú látku skontroloval
otázkami pri odpovediach.

Prírodným vedomostiam sa žiaci učili len po slovensky. Majúc naporúdzi v
dostatočnom množstve učebné pomôcky, niekoľko vypchatých cicavcov a
vtákov, prírodopisné obrazy, zbierku nerastov a takmer všetky pomôcky a
obrazy k prírodospytu, učil som názorne, takže žiaci hneď po vysvetlení
vedeli odpovedať. Vecné odpovede naučením spamäti doplnili i gramaticky
správne. Rozbor pri odpovediach, kde sa žiak mluvnicky pokĺzol, dial sa
tiež vhodnými otázkami --- heuristickou metódou.

Podľa rozvrhu hodín vyučovanie náboženských predmetov pripadlo na koniec
predpoľudňajšieho vyučovania, aby som si vysilený pohybom a ustatý
státím mohol sadnúť. Učili sa z učebníc naspamäť. Katechizmus sa učili z
výkladu ťažkým slohom napísaného a veku a umu neprimeranými, hoci
priliehavými citátmi odôvodneného. (Príklad: Nebo toho, což činím
neoblibuji; nebo ne, což chci to činím, ale což v nenávisti mám, to
činím. A poněvádž pak, čehož nechci, to činím, tedyť ne já činím to, ale
ten, který ve mně přebývá. Rim. 7, 15.20). Tento výklad robil ťažkosti
žiakom a mne nebol к duhu. Bolo to duchamorné učenie, nevnikalo do duše
a nešľachtilo srdce.

Zostavil som si v otázkach a odpovediach výklad k Malému katechizmu.
Žiaci sa učili naspamäť len Lutherov Malý katechizmus. Pri vysvetľovaní
som predložil otázku a heuristickou metódou získal často správnu
odpoveď. Nesprávnu som ďalšou otázkou opravil. Učili sa teda výkladu
katechizmu bez knihy. Žiaci sa tešili a vnímali náuku povedome, najmä
keď som ju spájal s občianskou náukou a vyvodil z koncentrácie blahé i
žiaľne dôsledky na poučenie pre život. Pri opakovaní látky z
predchádzajúcich hodín som používal metódu katechetickú. Žiaci
odpovedali v poradí ako sedeli. Dávnejšia látka pri opakovaní odpadla.
Biblické histórie a cirkevný dejepis som učil podľa spôsobu vysvetlenom
pri dejepise, pravda, bez kostry, lebo žiaci mali učebnice. Náboženské
predmety sa v isté dni striedali. Cirkevné piesne spievali jednohlasne
pred vyučovaním a po ňom, obyčajne viac piesní. Dávnejšie cvičené som po
čase vynechal a nahradil novými. Osobitná hodina pre spev nebola. Veľký
počet žiakov a vyučovanie v dvoch rečiach bolo tomu na prekážku.

Počty, ktoré podľa rozvrhu hodín, aby žiaci boli voľní, pripadli na
popoludňajšie hodiny, vyučoval som tiež v dvoch rečiach. Žiaci nemali
počtovnice. V 3. ročníku mi bola dobrou pomôckou metodika osvojená na
učiteľskom ústave v Leviciach. K počítaniu spamäti som používal v prvom
rade príklady bezprostredne znázorňujúce (knihy, obrazy, paličky i
počítadlo), ktoré žiaci videli, potom prostredne znázorňujúce (zvieratá
a predmety mimo školy), ktoré si vedeli predstaviť a odťažené, bez
pomenovania čísiel. Vo vyšších ročníkoch príklady zo života a pre život.
Žiaci pracovali spoločne a naraz. Pracovali na tabuli v poradí ako
sedeli. Vyvolaný dostal príklad po slovensky i po maďarsky, ktorý
zopakoval v oboch rečiach, inokedy zasa naopak, po maďarsky a po
slovensky, ktorý tiež zopakoval, po zopakovaní ho rozlúštil slovne a
ostatní žiaci pozorovali. Ak bol zložitý, udal hlavnú úlohu a za ňou
vedľajšiu, označil spôsob výkonu vedľajšej a podľa toho aj výkonu
hlavnej úlohy. To isté opakovali žiaci v poradí, ako sedeli, v
čiastkach, aby každý sledoval postup riešenia a porozumel vypracovaniu,
t. j. jeden opakoval príklad po slovensky, druhý po maďarsky, tretí
označil hlavnú a vedľajšiu úlohu, nasledujúci to isté po maďarsky, ďalší
výkon pobočnej úlohy po slovensky, za ním nasledujúci to isté po
maďarsky, ďalší výkon hlavnej úlohy po slovensky, iný to samé po
maďarsky. Po slovnom riešení začali pracovať všetci naraz, pri tabuli
stojaci hlasno, ostatní potichu. Po vypočítaní pri tabuli počítajúci
znovu zopakoval príklad, zahrnúc do neho konečný výsledok, po slovensky
a po maďarsky. To samé zopakovali nasledujúci žiaci po slovensky a po
maďarsky. Tak som dosiahol, že všetci žiaci boli aktívni, učili sa
myslieť a samostatne riešili úlohy. Podobne riešili aj príklady z
merovedy. Riešenie a mechanické počítanie som kontroloval sledujúc
pracujúceho pri tabuli ako aj ostatných na mieste. Po vypracovaní sa
hlásili tí, ktorí dosiahli výsledok totožný s výsledkom na tabuli.
Pravidlá odvodzovali z riešenia a nie naopak: nepracovali podľa
naučených pravidiel. Výnimku tvorilo počítanie úrokov, istiny a pod. Ale
i tam som vyvodil pravidlá logicky a napísal som ich na rezervnú tabuľu,
aby im po čase vnikli do pamäti. Takto som učil úsudkovému počítaniu.
Mechanické počítanie som použil v nepriamom vyučovaní.

Okrem počtov dostali žiaci v popoludňajších hodinách na úlohu naučiť sa
jeden verš z cirkevnej piesne alebo modlitbu.

Svetský spev som učil náhodilo, keď bol na to čas. Podobne i maďarské
piesne. Kresleniu bolo venované tiché zamestnanie podľa danej úpravy a
vzoriek vyvesených na stene. Keď som zbadal, že žiaci zle píšu, učil som
krasopis podľa pokynov. Telocvik som obmedzil na prostné a svalové
cvičenia.

Dlhé roky, tuším do roku 1900, keď som vážnejšie ochorel, učil som
nemeckú reč ako nepovinný predmet dobrovoľne prihlásených žiakov. V
zimných mesiacoch, v stredu a v sobotu popoludní, v jarných každý deň
popoludní po riadnom vyučovaní v troch oddeleniach. Vyučovanie trvalo
často do 7,00 hodiny. Honorár za to som dostal od každého žiaka ročne 3
zl. Podľa počtu žiakov (10 --- 18) bolo honorovanie skromné. Robil som
to viac z idealizmu a aby som vyhovel žiadosti rodičov žiakov, než zo
zisku.

Odpovede žiakov som zaznamenával klasifikačnými známkami najprv pre
súťaživosť, neskôr boli potrebné ku knižočkám uvedomujúcich rodičov o
úspechu vo všeobecnosti na Vianoce a na Veľkú noc. Žiaci ich vrátili
opatrené podpisom mena rodičov, že úspech vzali na vedomie. Na konci
školského roku dostali známky z každého predmetu a doniesli ich k zápisu
nasledujúci školský rok. Podľa nich postúpili do vyššej triedy, alebo
museli triedu opakovať.

Na prednášky som sa pripravil tak, aby som si náležité osvojil predmet
látky. V mysli som si zostavil kostru. Dnes sa žiada, najmä od mladších
učiteľov, aby si predmet vypracovali v otázkach a odpovediach a podľa
toho postupovali. Je to takmer nemožná požiadavka. Svedomitý učiteľ jej
nemôže vyhovieť pre telesnú vyčerpanosť i pre nedostatok času a tobôž,
ak je zaujatý mimoškolskou ľudovýchovnou prácou. Ale to nie je ani
účelné, lebo žiak neodpovie vždy podľa učiteľom načrtnutej odpovede.
Opakujem povedané pri cvičnej škole v Lučenci. Učiteľ pri vypracovaní
predmetu postupoval logicky, bez ohľadu na individualitu žiaka. V praxi
sa má prispôsobiť individualite psychologickému postupu. Rozdielne
nadaní žiaci rozdielne chápu vec a podľa toho aj odpovedajú. Učiteľ
každú ďalšiu otázku musí upraviť tak ako žiak odpovedal, pravdaže, s
ustavičným zreteľom na to, čo chce dosiahnuť. Ako veliteľ v ohni boja
riadi sa útokom nepriateľa, práve tak aj učiteľ v prúde prednášky nájde
si už sám primeraný postup, pravú metódu. O tom som napísal článok do
Rodiny a školy (roč. L, č. 2), ktorý si dal vtedajší škôldozorca
(Berecz) preložiť a schválil ho.

Svojho času turčiansky seniorát, aby kontroloval výučbu najmä
náboženských predmetov, uviedol do života ustanovizeň tzv.
navštevovateľov škôl spomedzi učiteľov. Ich povinnosťou bolo navštíviť
aspoň raz ročne zverené školy a dať úpravu a radu mladým učiteľom, tobôž
nediplomovaným, podobne posúdiť úspech výučby. Ustanovizeň iste dobrá.
Skúsil som to na sebe ako prvoročný učiteľ v Štrbe nevediac až do
Vianoc, že sú nejaké seniorálne úpravy a regulatívy. Takýmto
navštevovateľom som bol viac rokov. Spomeniem niektoré skúsenosti. V
istej škole som sa náhodnou zišiel s dekanom tejže školy. Škola
primitívna. Učiteľ nediplomovaný, pôvodne gazda. Učebných pomôcok
skromne. Žiakov asi 30, ale bez zadelenia do ročníkov. Učiteľ s dlhým
prútom v ruke sťa generál s vytasenou šabľou. Jedni žiaci čítajú,
ostatní sa učia polohlasne, vrava ani v synagóge. Žiak zdvihne hlavu od
knihy a vtedy učiteľ --- švác! po ňom prútom. „Takto sa my, prosím
ponížene, učíme, učíme" --- odôvodňuje učiteľ dobromyseľne trestný
výkon. Je to súce na zasmiatie, jednako lepšie, ako keby vôbec nebolo
školy a deti boli ponechané na seba mravne pustli a stali sa
negramotnými. Takto sa aspoň naučili čítať, písať a niečo počítať,
nadovšetko však boli vychovávané v mravnom duchu pomocou náboženských
predmetov, ktoré boli hlavnými v tejto škole. Alebo by vari bývalo
lepšie, keby tam šarapatil nejaký štátny streštenec v duchu
vlasteneckom! Občania boli národne uvedomelí, hlasovali pri krajinských
voľbách vždy so slovenskou národnou stranou. Nemal ich kto pokaziť. Ale
nedivme sa tomu, lebo obec bola vtisnutá v horách, mala
najprimitívnejšie životné prostriedky, poľa takmer nič, len niečo lúk a
pasienkov. Občania v nedostatku ornej pôdy sa živili murárčinou. Po
prevrate sa chcela celá obec presídliť do úradnejšieho kraja, a preto i
snaha školu zoštátniť, sa zasekla vo vývine. Len omnoho neskôr bola
zoštátnená. Bola to ojedinelá škola v turčianskom senioráte. Koluje o
nej anekdota, údajne pravdivá. Bola skúška. Na skúšku príde dekan, farár
z ďalšej cirkvi. Ohlási farára v matkocirkvi, aby spoločne odbavili
skúšku vo filiálnej škole. Domácemu farárovi napadne pozvať na skúšku i
tamojšieho rímskokatolíckeho farára, lebo do školy chodia i
rímskokatolícke deti. Bude, vraj, trom príjemnejšie. Deti odpovedajú,
lepšie rečeno, recitujú z náboženských predmetov, ani čo by hrachom
sypal, a to bez rozdielu všetci, luteráni i katolíci z cirkevného
dejepisu o Lutherovi. Napokon pri prírodopise len v istej skupine
sediaci. Skúšajúci dekan upozorní učiteľa, aby aj inde sediacim dal
odpovedať. „Prosím ponížene, dvojctihodná milosť, to sú katolíci" ---
znela ospravedlňujúca odpoveď na gaudium prítomných skúšateľov i
katolíckeho kňaza. Ale medzi nediplomovanými učiteľmi boli aj výnimky. V
inej filiálnej škole bol učiteľom tiež gazda. Výsledok, aký som v nej
zaznamenal, ma prekvapil. Žiaci priemerne vyhoveli vo všetkom, ale
vynikali najmä v počítaní. V 4. ročníku vedeli zručne deliť trojčíselným
deliteľom doplňovaním, bez podpisu súčinu pod delenca. Žiak prestupujúci
z jeho školy do mojej bol vynikajúcim poslucháčom banskej akadémie v
Štiavnici. Učiteľ bol viac rokov mendíkom. V tej istej škole, ale už za
nástupcu, boli žiaci zvláštnym spôsobom upozornení, ako vítať
navštevovateľa, či po slovensky a či po maďarsky. Stalo sa to podľa
poklepu na stolík. Na poklepanie dva razy vítali slovensky, na tri razy
maďarsky. Videl som v tom len taktiku obrany proti nepriateľovi,
obyčajne škôldozorcovi, aby ho ako-tak odzbrojili. Inak i tento učiteľ,
hoci nediplomovaný, ale dobrý Slovák, zodpovedal. Inde som dal spievať
po filiálnych školách a v škole matkocirkevnej tú istú pieseň, aby som
sa presvedčil, či ju všade tak spievajú, ako sa spieva v kostole v
matkocirkvi. Negatívny výsledok som oznámil seniorálnemu predstavenstvu.
V dôsledku toho seniorálny konvent nariadil, aby filiálni učitelia učili
spievať podľa nápevov užívaných v kostole a vyžiadali si ich od
kantorov.

Navštevovatelia škôl, počtom štyria, boli z úradu aj členmi seniorálneho
konventu a mali príležitosť zasiahnuť do zostavovania vecí týkajúcich sa
školskej výučby. Tým sa ich pomer k účasti na seniorálnych konventoch
akosi opravil, lebo učiteľ, ak ho cirkevný zbor nedelegoval na
seniorálny konvent, nemohol byť jeho členom. Táto ustanovizeň dnes už
zanikla a spolu s ňou aj úradná účasť učiteľstva na seniorálnych
konventoch. Ale nehľadiac na účasť, bola by veru i dnes potrebná. Tým by
sa vplyv dozoru na školskú výučbu a výchovu zvýšil. A potrebná prelo, že
terajšia mladá generácia učiteľov, česť výnimkám, nie je tak rigorózne
kresťansky založená, ako bola staršia. Vo výchove veslujeme naľavo. Ak
škola nedá dieťaťu mravný smer, stroskotajú snahy zmariť svetáckym
vplyvom zakotvené zlo. Preto dnes toľko klamu, podvodov, defraudácií,
lúpeží, vrážd, samovrážd a všelijakých ohavných hriechov, ktoré zákon
trestá, ale skazeného vyvrheľa sotva napraví. Svedčia o tom dnešné
denníky, v ktorých časté správy budia úžas nad zvrhlosťou dnešnej doby.
Len návrat ku Kristu a k jeho učeniu zachráni ľudstvo. Hovorím to vo
všeobecnosti. Ale z vlažnosti vo výchove vyplýva vlažnosť aj vo výučbe,
a to, hoci sporadicky aj u našich mladých evanjelických učiteľov.
Presvedčil som sa o tom osobne na skúške mladého učiteľa pri
príležitosti kanonickej vizitácie v roku 1928. Pán biskup sa jej iste
nepotešil a nepotešil sa ani na inom mieste, kde tiež účinkoval mladý
učiteľ. Kde je tu vina? V osobách a či v systéme? Stačilo by porovnať
výchovu učiteľov na semeništi v Revúcej, príp. i na maďarských ústavoch,
z ktorých vychádzali viac nábožensky založení učitelia.

Všeobecný dozor nad školami vykonával štát prostredníctvom škôldozorcov.
Dozor sa vzťahoval výlučne na výučbu a špeciálne na vyučovanie maďarskej
reči. Škôldozorcovia, regrutovaní z odstavených a nepohodlných
politikov, boli všemocnými pánmi nad školami a tobôž nad slovenskými
učiteľmi. Často prekrižovali aj prajnú mienku ministerstva. Zakúsil som
to na sebe ako vyhodenec z Lučenca. Niektorí, vymenovaní za zásluhy na
politickom poli, požívali sinekúru --- dolce far niente. „Živý bič"
často švihol v ruke nad roduverným učiteľom len preto, že neplával s
prúdom, hoci si svoje povinnosti svedomito konal. V Turci však boli,
nakoľko sa ma to týka, i čestné výnimky. Prvým bol Gejza Szüllö,
úradujúci už r. 1881, ktorý ma z učiteľského ústavu dva razy vyhnal, ale
neskoršie, keď som prišiel do Turca ako učiteľ, zmenil svoje zmýšľanie
voči mne. Hneď pri prvej návšteve sa správal zdvorilo a uznanlivo.
Bývalý snemový vyslanec, sotva zasvätený do zásad pedagogiky. Pri ďalšej
návšteve vyrukoval so stereotypnou otázkou: čo vedia po „uhersky". A
vedeli. Po maďarsky vypovedal historku, ako otec poslal synovi po
telegrafe čižmy, zavesiac ich na telegrafný stĺp, ktoré podľa jeho
mienky došli na miesto, lebo ich tam, niekým ukradnuté, na druhý deň
nenašiel. Vzápätí vyzval žiakov, aby ju po slovensky pretlmočili. Žiak
(dr. Ján Beňovský) ju správne zopakoval po slovensky. V inej škole
podobne rozprával po maďarsky bájku Žaba a vôl. Deti ju vedeli
veršovanú. Učiteľ v úzadí mimikou napodobnil deťom názov bájky a ---
tiež vedeli. I tu i tam bol s výsledkom spokojný. V tom vrcholil jeho
pedagogický talent. O metodickom pokyne ani reči. O ostatné predmety sa
nezaujímal. Vlasť bola zachránená. Kedy začal úradovať, neviem, ale
zomrel tuším v r. 1888, lebo po ňom poverilo ministerstvo dočasným
dozorom, kým sa úrad trvalo zaplní, Ignáca Boldiša, správcu martinskej
meštianskej a vyššej obchodnej školy. Zastupoval úrad r. 1889 a pri
svojej návšteve bol s výsledkom v mojej škole spokojný. Po Boldišovi v
rokoch 1900 --- 1907 úradoval Július Berecz, dobrý pedagóg, ale
výstredne šovinisticky zahrotený proti slovenským učiteľom. Po vstupe do
úradu sa pravdepodobne informoval u svojich ľudí o zmýšľaní turčianskych
evanjelických učiteľov. Mám v podozrení vtedajšieho príbovského farára
Klimu, ktorý troch spomedzi nás (Kuorku, Meličku a mňa) poctil ozdobný
prívlastkom „alyamestri", lebo, vraj, ostatní učitelia sa riadia podľa
našich pokynov a zmýšľania. Už pri prvej návšteve správal sa predpojato,
ale do mňa sa nezaprel. Pri niektorej z nasledujúcich prišiel údajne zo
Sv. Michala, kde sa páni na rímskokatolíckej fare mohli dlhšie pobaviť,
nevyspatý a rozčertený, aby si vylial na mňa zlosť. Žiadal skúšať
maďarčinu v 3. ročníku. Žiaci čítali z Groovej čítanky a odpovedali na
otázky. „To je nič, to je nič", vybúšilo zrazu z neho. Uznám, že toho
bolo dosť málo, lebo brat Rizner už či z odporu, či z pohodlnosti
neveľmi sa opletal s maďarčinou v 2. ročníku. Prebral len niekoľko
článkov, takže žiaci nevedeli čítať všetky písmená. Inak v ostatných
predmetoch žiakov prechádzajúcich do 3. ročníka pripravil veľmi dobre.
Na surový výrok Bereczov, nechtiac zamočiť druha, som mlčal
predpokladajúc, že vo vyšších ročníkoch bude toho oveľa viac. Ale i tam
bolo len „to je nič". I voči istému žiakovi (Ján Stacho) použil
nekvalifikovaný výraz. Nepedagogický spôsob ma však nezarazil, lebo som
si bol istý, že objektívny kritik vecne posúdi úspech. Ale to nebolo
všetko. O nejaký čas došiel od neho prostredníctvom námestného seniora
Klimu úradný prípis na cirkev, že proti mne bude zavedené disciplinárne
vyšetrovanie pre nedostatočný úspech v maďarskej reči, ak v budúcnosti
nevyhoviem zákonu. Okrem toho ma vystavil na pranier i v stoličnom
plátku, ktorého bol sám redaktorom, že „Zgúthovo vyučovanie maďarskej
reči záleží len z bifľovania a z gramatizovania". Vtedajšiemu farárovi
som rozpovedal pochvalné poznámky bývalého dekana Klimu na skúške
vyvolané správnymi odpoveďami. Farár Morháč si stal na moju stranu a v
úradnom prípise zdôraznil, že mošovská škola môže slúžiť za vzor iným
školám, a to na základe úspechu dosvedčeného na skúškach a
kvalifikovaného najmä bývalým dekanom Klimom, farárom príbovským, v
každom ohľade a najmä vo vyučovaní maďarskej reči. Pravdepodobne
škôldozorca Berecz sa informoval u Klímu o pravdivosti jeho kvalifikácie
a --- vyhrážka disciplinárneho vyšetrovania sa zasekla a nadobro
vystala. Kvalifikáciu Klimovu vylíčim v časti o skúškach. Posledný raz
navštívil mošovskú školu Berecz r. 1907, po vyjdení Apponyiho zákonov,
akoby na rozlúčku, lebo cez prázdniny tohože roku z Turca odišiel.
Správal sa slušne, až priateľsky. Medziiným prišla i reč na Apponyiho
zákon, podľa ktorého si žiaci 4. ročníka mali osvojiť maďarskú reč. Toto
ustanovenie som označil za neuskutočniteľné dôvodiac, že žiaci si môžu
len natoľko osvojiť maďarskú reč, nakoľko na to učebná osnova poskytuje
látku. Každodenné bežné výrazy si nemajú príležitosť osvojiť v
slovenskom prostredí. Udrel som klinec po hlave argumentom: „Je nemožné,
aby si 4-triedni žiaci maďarskú reč natoľko osvojili, aby vedeli
rozprávať. Tu nablízku, na Malom Čepčíne, na Veľkom Čepčíne, v Jazernici
sú už od 30. rokov štátne školy --- ráčte sa presvedčiť, či z týchto
škôl vyšlí ľudia vedia maďarsky plynné hovoriť, vlastne diskutovať, lebo
ojedinelá, na jarmoku použitá otázka: za čo je tento pár koní --- ešte
nie je reč. Maďarsky nevedia, slovensky sa nenaučili ani písať, ani
čítať." Odpoveď jeho bola: „Je možné". Moja na to: „Ja to však
zapieram." Vyprevádzajúc ho, poznamenal som: „Nech sa, čo chce, stane,
ja povinnostiam svojim v každom ohľade zadosť urobím." „Nebojte sa, ja
do krajností nepôjdem," bola jeho odpoveď na rozlúčku, aby zahladil spor
a zachoval si u mňa dobrú pamiatku. O jeho odchode z Turca som vtedy
nevedel, ani on sa o tom nezmienil. Inak okolití učitelia mi hovorili,
že ma vydával za vzor vo výučbe maďarskej reči. Chcel ma teda
sterorizovať. To sa mu však nepodarilo. Turčianske učiteľstvo zavďačilo
sa mu pri rozlúčke albumom s podobizňami všetkých učiteľov. Odišiel za
škôldozorcu do Lugošu, neskôr bol v Pešti redaktorom úradného
pedagogického časopisu „Néptanitók Lápja". Nástupca dr. Karol Künsztler
úradoval v rokoch 1907 --- 1910. Kedysi bol evanjelickým učiteľom v
nemeckej škole v Báčke. Neskôr si nadobudol doktorát z právnických vied.
To mu ako bývalému učiteľovi a k tomu doktorovi dopomohlo, že ho
minister vymenoval za škôldozorcu. Voči niektorým učiteľom sa správal
predpojato, voči mne slušne. Jeho obľúbeným predmetom bol dejepis a
maďarské piesne. Z poetov neskúšal nikdy. Ale i to malo svoju príčinu.
Náhodou sa mi dostala do rúk zápisnica báčanského seniorálneho konventu.
Z nej som vyčítal, že pre slabý úspech v počítaní ako učiteľ bol úradne
napomenutý. O návšteve, na ktorej bola reč o Huňadyovcoch, som sa už
zmienil. Neviem určite, či pri tejto alebo pri inej upravil na mňa
otázku: „Pán učiteľ, boli ste už niekedy vyznamenaný?" Mlčal som.
Prítomný farár odpovedal záporne. On znovu: „Ani listom?" Ja som sa len
usmial, farár zasa odpovedal záporne. No --- myslím si --- to je i dobré
i zlé. Budem mať zo strany dozoru pokoj, ale slovenská verejná mienka mi
môže na čelo udrieť pečať maďarizátora. Ale pochvalný diplom vystal.
Pravdepodobne ho odhovorili stoliční páni, ako možno dať vyznamenanie
tomu, ktorého predošlý škôldozorca postavil na pranier pre nedostatočné
vyučovanie maďarskej reči. A to bolo dobre. Dnes by mi mohli vyhodiť na
oči, že som bol vyznamenaný za maďarizáciu, hoci som učil na základe
materinskej reči, aby moji študenti mohli úspešne študovať v maďarských
stredných školách. Istého času zborový konvent zmenil uznesenie školskej
stolice, aby učitelia neučili spievať maďarské piesne, hoci sme sa v tom
nepretŕhali. Vyhoveli sme uzneseniu a nečinili sme viac. Príde navštíviť
školu Künsztler a vkročí s farárom do Riznerovej triedy. Počujem tam
spievať, isteže po maďarsky. Toto je, reku, nedobre. Potíšku dám nôtiť
hymnu: Isten áldd meg a magyart a ešte jednu A Duna, a Tisza zavarodik
--- na známy nápev Mala som milého kominára, keď v tom Künsztler vkročí
do triedy. Po skúške píše zápisnicu a káže spievať maďarské piesne.
Nemal som proti tomu námietky, odvolávajúc sa na uznesenie konventu. Mal
to urobiť prítomný farár. Bude, reku, ako bude. A začali sme spievať
hymnu. Ale to nebolo všetko. Spievali sme ešte o tej Dune. Viac nápevov
žiaci nevedeli. Škôldzorca, nie hotový so zápisnicou, nariadi ešte
spievať. Čo tu robiť? V tom prišlo mi na um, že žiaci vedia ešte jeden
text maďarskej piesne, ktorá sa dá spievať na ten istý nápev, ako tá
Duna. Zaspievali sme ešte i po tretí raz, a to tri piesne na dva nápevy.
On to nespozoroval a --- bolo dosť. Pre netaktnosť alebo schválnosť, že
sme sa nesprotivili uzavretiu alebo prípadne dozoru, boli by sme mali
nepríjemnosti a tu by sme pohoreli. Boli sme si vedomí, že predseda je
zodpovedný za uzavretie školskej stolice a konventu, a preto sme sa mu
podrobili. Pri inej návšteve nebol spokojný Künsztler s úspechom v
maďarskej reči v Riznerovej triede. Len prehováraním farára Hlaváča
nezakročil proti nemu úradne. Nebodaj, zachránil ho úspech mojich
žiakov. Brat Rizner mi často dohováral, prečo tak dlho učievam. „Nuž
preto, aby som doučil, čo si ty zameškal." Ale to sa vzťahovalo len na
maďarčinu. V inom ohľade všetka česť jeho práci! Posledný raz som sa
zišiel s Künsztlerom v Pešti ako delegát učiteľov banského dištriktu na
dištriktuálnom konvente v r. 1916. Onedlho zomrel tragickou smrťou,
otrávený plynom v Pešti.

Do Künsztlerovho úradovania spadá pohon pre nedostatočné vyučovanie
maďarskej reči proti všetkým turčianskym evanjelickým školám. Do veci
zasiahlo ministerstvo vyslaním svojho delegáta po školách. Roku 1910
prišiel do mošovskej školy Adolf Pechány so škôldozorcom. Po skúške sa
ma spýtal, ako učím maďarskú reč. „Na základe materinskej reči" ---
znela moja odpoveď. On na to: „Veľmi dobre." Hoci bol prvotriednym
šovinistom, mal porozumenie pre vec a správnu metódu. Neskôr vyslal
svojho delegáta i banský dištrikt v osobe Pavla Blatnického, farára na
Cinkote, aby skontroloval vyučovanie maďarčiny vo všetkých turčianskych
evanjelických školách. K nám prišiel práve napoludnie v deň skúšky,
odbývanej v kostole. Skúšal len z maďarčiny otázkami bežnými zo života.
Spýtal sa žiaka zo 6. ročníka: Čím budeš? Žiak odpovedal: Budem
umeleckým zámočníkom. Podivil som sa, odkiaľ vzal žiak tento výraz. A
ten žiak (Karol Rožko) po prevrate súkromne poskladal skúšky z
meštianskej školy v Čechách a po nich absolvoval priemyselnú školu. Dnes
je železničný úradníkom v Trnave. Ostatní žiaci tiež odpovedali dobre.
Úsudok hneď tam v kostole znel: „Veď takto ani v Pešti nehovoria." Žiaci
totiž neužívali pred vlastným menom predslovca „az, a". Na Riznerovu
skúšku, ktorá bola popoludní, nezostal, náhliac sa do Blatnice; dal si
len predložiť tzv. „haladási nápló", dnešný výkaz. Rizner mu predložil
vlaňajší, lebo tohtoročný písal len do návštevy škôldozorcovej. On fígeľ
nezbadal a dobromyseľne podpísal. Zlých následkov nebolo. Bol to len
terorizačný útok na slovensky zmýšľajúcich turčianskych evanjelických
učiteľov. Pripomeniem, že po škôldozorcovej návšteve sa venovalo viac
úsilia slovenským predmetom už i pre jarnú skúšku. Dnešní učitelia
nemajú predstavu, čomu boli vystavení predprevratoví slovenskí učitelia.
Tým vlažným, hlasujúcim pri krajinských voľbách na vládneho kandidáta,
sa to i vtedy prepieklo. Užívala sa teda dvojaká miera. Všetci
evanjelickí učitelia boli klasifikovaní známkou „dostatočný". Ján Rosza,
farár ivančiansky, ktorý bol tiež mojim dekanom, interpeloval
Künsztlera: prečo klasifikuje ev. učiteľov bez rozdielu, i tých
najlepších, známkou dostatočnou. Preto, vraj, že nie sú politickí
spoľahliví. Nás to však nemrzelo. Len keď sme mali postoj a mohli sme
žiť a účinkovať po svojsky. Z opatrnosti, aby som sa prípadne mal čím
brániť proti výpadom štátnej a cirkevnej vrchnosti a proti šovinistickým
prehmatom, požiadal som správu evanjelického gymnázia v Banskej Bystrici
o vysvedčenie, že moji žiaci, navštevujúci oddávna toto gymnázium, sú v
maďarskej reči náležito pripravení. Správca Mihal Varha vyhovel mojej
žiadosti vysvedčením v tomto znení: „Správa banskobystrického ev. aug.
vyzn. gymnázia č. 148/1910-II. Úradné vysvedčenie. Podpísaný úradne
svedčím, že profesorský zbor môjmu vedeniu zvereného banskobystrického
ev. aug. vyzn. gymnázia od vyše dvoch desaťročí skusuje, že žiaci
blahor. p. Petra Pavla Zgútha, mošovského ev. aug. vyzn. učiteľa, ktorý
náš ústav za ten čas navštevovali, patrili vždy medzi najlepšie
pripravených žiakov a v ústave našom v rade najlepších žiakov zaujali
miesto; i v maďarskej reči --- títo ináče slovenského jazyka chlapci
zpravidla toľkou znalosťou sú zásobení, že po 3 --- 4 -mesačnom tunajšom
pobyte môžu sa predmety v maďarskej reči bez ťažkosti učiť. V Banskej
Bystrici 16. mája 1911. Michal Varga v.v. správca (L. S.). Tento
dokument náležité ilustruje vtedajšie pomery. K tomu však, aby som ho na
obranu použil, nedošlo. Po prevrate ma Varga požiadal, odvolávajúc sa na
túto úslužnosť, aby som jeho žiadosť o poukázanie a likvidovanie
penzijných požitkov do Maďarska, kam bol nútený ako poloslepý aj so
svojou manželkou sa utiahnuť k dcére, pri referáte Ministerstva školstva
a národnej osvety v Bratislave odporúčaním podoprel. Žiadosti som vďačne
vyhovel. Nehľadiac na to, že r. 1913 boli niekoľkí žiaci pre
panslavizmus na tlak verejnej mienky a ulice z gymnázia vylúčení, bol
vždy tolerantný, spravodlivý a slovenským žiakom, podľa vtedajších
pomerov, prajné naklonený. Potvrdia to nielen moji, ale aj iní, tam
študujúci žiaci. Žiadosti, ako ma informoval, referát vyhovel.

Po Künsztlerovi nasledoval dr. Jozef Balló. Úradoval len v roku 1911.
Pri inšpekčnej návšteve bol objektívny. V súkromnom rozhovore
poznamenal, že ako syn rímskokatolíckeho učiteľa vie oceniť statočnú
prácu učiteľa. Zanechal dobrý dojem. Spomedzi všetkých škôldozorcov
svojou objektívnosťou a najmä slušným správaním vynikal Gejza Votisky,
syn môjho bývalého profesora v Kežmarku. Úradoval v rokoch 1912 ---
1915. Dobroprajnosť dosvedčoval najmä voči cirkevným učiteľom. Voči
štátnym sa správal viac-menej úradne. Hneď pri prvej návšteve som sa
spýtal, či nie je synom niekdajšieho môjho profesora. Po kladnej
odpovedi upravil otázku: „Nuž mi povedzte, pán učiteľ, aký bol môj
otec?" „Vysokej postavy s hrubými čiernymi fúzmi a zhrbenej telesnej
sústavy", bola moja odpoveď. „Pravdu máte, ja sa ponášam na matku." Bol
totiž postavy priamej a pobelavej pleti. Akiste sa chcel presvedčiť o
pravdivosti môjho tvrdenia. Možno i táto okolnosť vplývala na
dobroprajnosť voči mne. Pri inšpekcii sa nemiešal do vyučovania, ale
tíško pozoroval učiteľovo skúšanie a odpovede žiakov. Úspech
kvalifikoval dôsledne, ako jeho predchodcovia, známkou dostatočnou.
Mošovskú školu navštívil každý rok. To malo za následok, že sa výstredné
odklonil od úzu predchodcov pri kvalifikovaní úspechu. Len po 30 rokoch
dostalo sa mi úradného uznania, a nielen mne a bratovi Riznerovi, ale aj
viacerým učiteľom slovenského zmýšľania. Pochvalne o nás referoval v
administratívnom výbore. V maďarskom turčianskom časopise sa nám tiež
dostalo zadosťučinenia: „Spomedzi ev. a. v. učiteľov zvlášť vynikli
Peter Pavel Zgúth, mošovský, Ondrej Kvorka, necpálsky učiteľ a Želmíra
Švehlová, blatnická učiteľka." Klasifikoval nás známkou „veľmi výtečne".
Tak som to neskôr našiel v kancelárii škôldozorného úradu. Posledný raz
navštívil mošovskú školu v júni r. 1915. Navštívil len Riznerovu školu.
Moja mala už prázdniny, lebo skúška sa konala ešte v máji, aby starší
žiaci mohli pomáhať matkám pri poľnej práci. Žiadal si vidieť len úradné
knihy. Vošli sme do učebne vybielenej a vyriadenej hneď po skúške.
Nebolo v nej haraburdia. To ho prekvapilo. Tak som si to každý rok
zariadil, aby som v nej mohol literárne pracovať. S triednymi knihami
bol spokojný. V rozhovore som spomenul, že mienim ísť do penzie.
Odhováral ma od úmyslu. Nasypal mi toľko chvály do očí, až som sa
hanbil. Škoda, že ho prevrat zastihol v Sedmohradsku. Bol vzdelaný,
tolerantný a spravodlivý. Mohol sa uplatniť aj v našej republike. Unikum
medzi maďarskými škôldozorcami. Po ňom v rokoch 1916 a 1917 úradujúci
Fraňo Radvány a r. 1918 Július Petreczky mi zostali neznámi. Spoznal som
ich osobne až keď som v januári 1919 s dr. Vančom prebral od Petreczkého
škôldozorný úrad. Vtedy bol v úrade prítomný jeho predchodca Radvány.
Iróniou osudu bolo, že na mieste, kde sedával niekedy Berecz, som
zasadol ako škôldozorca turčianskej župy na 9 rokov, ním opovrhovaný a
terorizovaný.

Po inšpekciách štátneho dozoru nahrádzali sme, čo nám vzal čas venovaný
maďarčine a predmetom v maďarskej reči. Výhodou bolo, keď sa inšpekcie
odbavili čo najskôr. Pripravovali sme žiactvo na skúšky, ktoré boli
inšpekciou rodičov a priateľov školskej mládeže i radostnou udalosťou
deťom. Rodičia vôbec kvôli skúškam neodtiahli deti od školy. Takmer 100
% dochádzka do konca školského roku a 98 % z nich bolo na skúške.
Vystali len tie, ktoré si nemali čo obliecť. Niektoré prišli vo
vypožičanom rúchu. Majetnejšie sa tešili novým šatôčkám. Usilovné okrem
toho i pochvale. Všetky dostali knižky, usilovné cennejšie, slabšie
lacnejšie, ešte i tie, čo pre nedostatok šiat neprišli na skúšku. Tým sa
podporovala spisba a budila súťaživosť s učení. Rodičia neboli urazení,
odišli spokojní zo skúšky. Skúšky sa konali v kostole, sprvu v nedeľu
popoludní s oboma triedami, najprv nižšia, potom vyššia trieda. Ale v
nedeľu sa nahrnulo mnoho ľudí, takže pre hluk a častý pohyb nemohli
rodičia pokojne sledovať priebeh skúšky a odpovede žiakov. Neskôr sa
konali vo všedný deň, predpoludním s vyššou triedou, popoludní s nižšou.
Deti stáli v kruhu pred oltárom. Zaspievali príležitostnú pieseň, po nej
sa jeden z najlepších žiakov pomodlil, iný privítal skúšajúceho dekana,
cirkevné predsedníctvo a rodičov. To bolo pre nich vyznamenanie. Skúšaný
ročník predstúpil bližšie k predsedníctvu. Dekan určil predmet, v prvom
rade predmety náboženské. Jedni odpovedali z katechizmu, druhí z
biblickej histórie, tretí z cirkevného dejepisu, aby sa každému dostalo
odpovedať. Každej skupine podľa predloženého prehľadu označil látku,
ktorú zavše prerušil a označil inú. Podobne odpovedali i z reálií: jedna
skupina zemepis, druhá dejepis, tretia prírodopis, fyziku, hospodárstvo
atď. Pri. počtovaní sám dekan dal z predloženej počtovnice príklad na
vypočítanie pri tabuli. Nech mi teraz povie veľactený brat, skeptik, či
je pri takomto skúšaní možný podvod, aby žiaci odpovedali na skúške na
naučené otázky. Ľahko by sa mohli opakovať anekdoty o skúškach zo
starých čias. Svedomitý a ambiciózny učiteľ sa však nevystaví blamáži.
Opakovaním a prehĺbením látky pripraví žiakov tak, aby podľa možností na
každú otázku dal správnu odpoveď. K tomu však treba idealizmu, mravnej a
fyzickej sily. Na tomto mylnom podklade sú dnes skúšky v štátnych
školách často zrušené a konajú sa len tam, kde sú úzusom zakorenené a
kde si to kuratórium žiada. Sú odôvodnené hlavne tým, že rodičia platia
školskú daň. Dozvedia sa, čo všetko sa ich dietky učia, platia ju tým
vďačnejšie, a to i takí, ktorí nemajú dielok. Rodičia sa potešia úspechu
usilovných dietok. Iní, počujúc pekné odpovede, zatúžia, aby aj ich
dietky napredovali, povzbudia ich k usilovnému učeniu, dovedú ich riadne
do školy a neodtrhnú od nej až do konca školského roku. Prítomní sa na
skúške poučia o všeličom zabudnutom. Moji starší žiaci chodievali na
skúšky, aby si dávne poznatky obnovili a doplnili. Skúšky sú teda
zaslúženou kvalifikáciou svedomitého učiteľa.

Spomeniem i niektorých mojich dekanov. Na prvej skúške bol dekanom
miestny farár Ján Dobrucký. Už zo zvedavosti, čo to učil a ako to naučil
ten mladý učiteľ, bola hojne navštívená a uspokojila rodičov aj
obecenstvo. Neskôr boli dekanmi traja neslovenský zmýšľajúci kňazi:
Viliam Klimo, Titus Brózik a Ján Rosza. Išlo im teda aj o maďarčinu.
Klimo žiadal odpovedať dejepis po maďarsky. V odpovedi preruší žiaka
otázkou: „Ako je to po slovensky „bosszútól" lihegve?" „Pomstou kypiac"
odpovie opýtaný (Jozef Somora). Iného sa spýta: „Ako je to po slovensky
„Kapott?" „Dostal" --- znela odpoveď. „A ako by bolo po maďarsky
„dostala"? „Tiež tak." „Prečo?" --- „Lebo v maďarčine niet rodu." Na to
vo vytržení nad správnou odpoveďou, podhodiac sa na stoličke, vybúši z
neho po nemecky: „To je vyučovanie!" A tento človek ma svojho času
očiernil pred Bereczom, čo malo za následok, že som bol verejne
pranierovaný pre neúspech v maďarskej reči a pohrozili mi disciplinárnym
vyšetrovaním. Ako vtedajší námestný senior mohol ma z vlastnej
skúsenosti zastať pred Bereczom a upraviť ho na iný spôsob útoku na mňa
z pomsty pre slovenské presvedčenie. Podobne honoroval uznaním moje
účinkovanie Brózik, ktorý pozýval na skúšku rovnako zmýšľajúcich
priateľov, aby sa osobne presvedčili o spôsobe vyučovania a o výsledku
maďarskej reči. Dekana Roszu nebodaj skúsenosť primalá k výčitke
Künsztlerovi, prečo kvalifikujú škôldozorcovia ev. učiteľov vôbec
najnižšou zodpovedajúcou známkou. Jedine Votisky sa nedal zachvátiť
šovinizmom a objektívne ocenil našu prácu. Čitateľ týchto pamätí vidí v
tomto líčení samochválu. Spomínam to však len na ilustráciu pomerov, v
akých sme žili. I pri najväčšom úsilí visel nám nad hlavou Damoklov meč.
Líhajúc večer rozmýšľal som, čo ma stihne ráno. Len po 30 rokoch sa mi
dostalo uznania, i to len náhodou, že po šovinistoch nastúpil na úrad
objektívny a spravodlivý človek. Z dekanov slovenského zmýšľania
spomedzi viacerých spomeniem aspoň Jána Palica, bývalého farára
hájskeho. Záležalo mu iste na dôkladnom vyskúšaní žiakov zo všetkých
náboženských a reálnych predmetov, aby sa presvedčil o výsledku. Skúška
trvala do ½ 9 večer. Bolo mi to k duhu, lebo odhajdukovaním skúšky za
hodinu-dve neboli by bývali spokojní rodičia a tým menej ja. Tešil som
sa, čím z viacerých predmetov všetci žiaci odpovedali. U rodičov to
budilo záujem o školu, u mňa uspokojenie. Podobne vystihli význam skúšky
aj ostatní dekani.

Aby školská mládež čítaním veľadila svoje školské znalosti, mládež
dospelá i staršia zušľachťovali srdce a vzdelávali ducha, založil som
hneď po príchode, r. 1886 knižnicu. Kdesi v komore som našiel niekoľko
kníh z knižnice založenej ešte v r. 1804 --- 1806 Adamom Burianom, mojím
druhým predchodcom. Tieto knihy tvorili základ nádejnej knižnice.
Zostavil som pravidlá, podľa ktorých sa knižnica bude spravovať,
zveľaďovať a vydávať knihy na čítanie. Pravidlá potvrdila školská
stolica dňa 30. januára 1886. Podpísali ich Ján Dobrucký, farár, Andrej
Košík a Samuel Marček. Zaviedol som zbierku spolu s popredným
cirkevníkom Andrejom Čajkom pri prvej návšteve po všetkých evanjelických
a niekoľkých popredných katolíckych domoch. Podľa pravidiel kto dal 2
zl. bol zakladateľom, kto menej, dobrodincom. Zakladateľov bolo 49,
dobrodincov 113, všetkých spolu 162. Zakladatelia dali 98 zl.,
dobrodinci 56,08 zl., spolu 154, 08 zl. Knižnica sa nazývala
cirkevno-školská knižnica. Aby štátny dozor nemohol siahnuť na jej
majetok, na konvente, dňa 15. júla 1894, bola premenená na cirkevnú
knižnicu. Knihy boli rozdelené na dva oddiely. Oddiel I. obsahoval
náboženské, školské učebnice a zábavno-poučné pre školskú mládež. Viazal
som ich sám do tuhého papiera zalepiac chrbát čiernym plátnom. Väzba
jednej knihy vyšla na 1 1/2 grajciara. Oddiel II. zahŕňal cennejšie
knihy, vedecké z odboru hospodárskeho, zábavno-poučné a vôbec beletriu
vtedajšej spisby. Tieto viazal kníhviazač. Zo starej knižnice pochádzalo
51, zväčša náboženského a vedeckého obsahu. Knižnica sa zveľaďovala
darom a kúpou. Knihy darovali kníhkupecké nakladateľstva, ktoré som o to
listom požiadal: F. Simáček 14, F. Urbánek 58, M. Knapp 35, Prvý český
antikvariát 13, Ján Otto 9, Dědictví Komenského 4, Kníhtlačiarsky
účastinný spolok 47, Karol Salva 43, spolu 223 a jednotlivci 251.
Darovaných kníh bolo 474. Všetky požiadané kníhkupectvá, ktoré nedali
darom knihy, sľúbili zľavu pri objednaní a zásielku poslať franko
(Škarnicel, Horovitz, Otto, Kober atď.). Kúpou sa nadobudlo 718 kníh v
cene 596, 60 zl. Viaczväzkové dielo (napr. Vojna a mier) sa počítalo za
jednu knihu. Knihy sa vydávali žiakom v stredu a v sobotu po
predpoludňajšom vyučovaní, dospelým kedykoľvek. I žiaci požičiavali
dospelým knihy. Od akejkoľvek knihy platili týždenne 9 gr. Poplatok za
čítanie tvoril príjem knižnice. To viedlo k tomu, že rodič pobádal žiaka
prečítať knihu, aby za ňu nadarmo neplatil a kniha sa stala cennejšou.
Kto stratil alebo pokazil knihu, nahradil jej predajnú cenu a väzbu.
Takých kníh bolo 13. Knihy som vydával žiakom primerane ich veku,
podobne i dospelým primerane ich chápavosti a stupňu ich vzdelania, aby
si knihu obľúbili a navykli čítať. Novú knihu som najprv prečítal, aby
som poznal jej obsah a vedel určiť jej primeranosť vzhľadom na čitateľa,
napr. Vzkriesenie a Kreutzerovu sonátu som dal čítať náročnejším
čitateľom, ktorých obsah neurazil a nenarušil mravy. Závadnú knihu som
vyradil. Pri najmladších žiakoch som začínal s obrázkovými knižkami a s
Dobšinského povesťami. Tieto som musel viackrát nahradiť novými. Neskôr
čítali Kalinčiakove povesti a iné rozprávky. Po vyčerpaní siahli i po
českých báchorkách a rozprávkach. Čítali ich radi a s porozumením.
Upozornil som ich na niektoré české výrazy. Dospelým nerobilo ťažkosti
čítanie pôvodných českých románov a české preklady známych autorov:
vydania Libušine, Jiráskove, Beneša Trebízskeho, Tolstého, Lermontove,
Scottove, Kraszevszkého, Carlenovej a iných. Znalosť bibličtiny užívanej
pri službách božích mi prišla vhod. V Mošovciach už dávno pred prevratom
žiaci i dospelí čítali české knihy. Ba aká je vraj dnes, po prevrate,
reciprocita v Čechách. Knižný majetok od založenia knižnice do 31.
decembra 1918 podľa poslednej správy činil v oddiele I. 599, oddiele II.
580, spolu 1179 kníh (i viaczväzkových diel), nepočítajúc do toho
niekoľko neviazaných a nekatalogizovaných. Duševný úrok z knižného
majetku javí sa v tom, že za môjho účinkovania v Mošovciach sa prečítalo
25 480 zväzkov. Podľa toho vzrastal aj príjem knižnice upotrebený na
kúpu a väzbu a zvyšný ukladaný na zúrokovanie do miestnej Vzájomnej
pomocnice. Poplatok za čítanie činil 188, 96 kor., úroky z vkladu 323,
80 kor. a náhrada za stratené knihy 11, 60 kor. Počítajúc k tomu zbierku
pri zakladaní a milodary, celkový príjem knižnice bol nasledovný:

zbierka 308,16 kor.

milodary 36, 82 kor.

príspevky za čítanie 788, 96 kor.

úroky z vkladov 23, 80 kor.

náhrada za stratené 11, 60 kor.

***spolu** **1 469, 34 kor.***

naproti tomu výdavok:

za nákup kníh 596, 60 kor.

väzba a drobné výdavky 89, 88 kor.

hotovosť 782, 86 kor.

***spolu** **1 469, 34 kor.***

Pri poslednom vyúčtovaní dňa 18. januára 1919 dal som vkladnú knižku na
782, 86 kor. presbyteriálnemu odboru, ktorý účty preskúmal a mne i
bratovi Riznerovi ako vydavateľovi kníh v posledných rokoch udelil
absolutórium. Vo vojnových rokoch som z opatrnosti neobjednával knihy,
ale príspevky za čítanie som ukladal na vkladnú knižku. V opačnom
prípade by knižnica mala drahné viac kníh. Či sa knihy po mojom odchode
za odovzdanú hotovosť objednávali, nemám vedomia. Len to viem, že môj
bezprostredný nástupca (nie terajší) účtovnú knihu zanechal v poškodenom
stave, čisté stránky či z lakomosti či úmyselne, aby zahladil stopy po
mojom účinkovaní, povyrezával. Knihu mne na čas zverenú dal som zviazať
a oddal som ju farskému úradu ako dokument o správnom vedení knižnice a
vyúčtovaní. Pripomeniem, že vo vojnových rokoch sa omnoho viac čítalo
než predtým. Príspevok v roku 1917 činil 37, 62 kor. a 1918 až 40, 86
kor.

Čítanie kníh malo blahodárny vplyv na mravný a vzdelanostný vývin
školskej mládeže i dospelých. Žiaci sa naučili dobre čítať, myslieť a o
čítanom uvažovať, vyvodzujúc pre život následky dobrých a zlých
príkladov. Ak žiak mnoho čítal, vedel sa správne vyjadriť a ľahko sa
učil. U starších sa kruh čitateľov slovenských časopisov značne
rozšíril. Kniha však musí byť bezvadná a učiteľ dôsledne opatrný pri
nákupe a vydávaní kníh.

U školskej mládeže malo čítanie navyše ešte ten vplyv, že mnohí žiaci,
zatúžiac po ďalšom vzdelaní, odišli do stredných škôl. Každý rok som
vystrojil niekoľkých najmä na banskobystrické evanjelické gymnázium.
Chudobným som vyjednal vopred možné výhody v ústave a podpory zo
štipendijných základín opatrovaných v Turčianskom Sv. Martine. Bohatší
na to neboli odkázaní. Vediac, že žiak má vlohy a chuť k učeniu
povzbudil som rodičov, aby ho dali na ďalšie štúdium, sľúbiac im, že sa
postarám, aby dostal úľavu v ústave. To kľalo oči nechápavým
cirkevníkom, vraj keď všetci budú študovať, kto bude robiť? Mne išlo o
to, aby hřivny neboli zakopané a nadaný šuhaj nezakrnel duševne a mravne
v prostredí, ale aby sa časom stal užitočným svojmu rodu. Neskôr nebolo
treba nahovárať. Prišli aj sami, uvažujúc rozumne, že rozdrobený majetok
sotva zabezpečí viacerým súrodencom existenciu. Dali mi to i pocítiť.
Sám dozorca mi robil výčitky. Odpovedal som mu, že chudobný šuhaj
vyučený remeslu, bez hmotných prostriedkov bude celý život živoriť, ale
svojou usilovnosťou sa môže stať užitočným pracovníkom v národe v
akomkoľvek postavení. Iný podobného zmýšľania, podľa náboženstva
katolík, sťažoval si predo mnou, že ich učiteľ nenaučí ani čítať. „Nuž,
reku, pane, vy haníte svojho učiteľa, že je nespôsobilý, a mňa haníte
tiež, že moji žiaci študujú v stredných školách --- ktože vám už
vyhovie?!" A zamĺkol. Študujúcich som kontroloval dotazmi na profesorov
a vysvedčeniami, ktoré mi donášali na konci školského roku. Obyčajne
nebolo treba karhať, skôr povzbudiť k ešte väčšej usilovnosti.
Kontroloval som nielen učenie, ale i mravné správanie a najmä národné
zmýšľanie. Ani jeden z mojich chránencov sa neodradil. Naopak, niektorí
z nich boli až výstrední v národnom zmýšľaní. Neposlúchli moju radu, aby
čas a silu venovali učeniu a nezapodievali sa vecami, pre ktoré môžu byť
nebezpeční vo svojej existencii. Keď dôjdu do cieľa, môžu skutkom
dosvedčiť lásku k rodu a pracovať na jeho povznesení. Mladá krv si
nedala povedať. Roku 1913 prišla pohroma. Z viacerých ústavov vyhodili
15 pre panslavizmus, a to žiakov z II. a III. triedy. Medzi nimi boli
moji bývalí žiaci: Miloslav Bibza, teológ, Jozef Svrčina, Ján Čajka,
Matej Bibza, poslucháči učiteľského ústavu, všetci zo Šopronu; z
Kežmarku Miloš Mičík, zo Štiavnice Ferko Jesenský, z Banskej Bystrice
Michal Šikura a Ján Baranček dostal konzilium abeundi. Pohromu
zapríčinil Jozef Svrčina. Svrbľavosťou a snahou stať sa martýrom písal
listy priateľom z iných gymnázií, v ktorých tvrdil viac než bola
skutočnosť. Prenasledovaný padol na bojišti, ostatní horko-ťažko
doštudovali. Mičíkovi som prostredníctvom dr. Mičátka vyjednal prijatie
do srbského gymnázia v Novom Sade, Šikurovi v Hodoníne. Okrem týchto
poslal som na štúdiá do Čiech Annu Domkovú (spisovateľku Zoru) do Písku
a Emíliu Lojkovú do Prahy. Bola mi v tom na pomoci Československá
jednota, ktorej som bol členom. Zory sa mojim prostredníctvom ujal Karol
Kálal, Lojkovej slečna Eliášová. *\\footnote*{V ďalšom texte sa Zgúth
obšírne venuje cirkevným pomerom Mošoviec a jednotlivým udalostiam
cirkevného života, ktoré sa len marginálne dotýkajú otázok školstva a
jeho učiteľskej činnosti. Z tohto dôvodu, ako aj pre nedostatok
priestoru túto časť spomienok vynechávame. V plnom znení je k dispozícii
v archíve múzea.}.

Medzitým sa vojna blížila ku koncu. Zvesti o porážkach na talianskom a
francúzskom fronte a o zásahu prezidenta Wilsona do mierových rokovaní
plnili nádejou roduverné srdcia, že čo sto vekov bludných hodlalo,
zvrtne doba. V tej nádeji sme žili i v Mošovciach. Predznaky zatisli do
úzadia spor v cirkvi. Vojaci sa vracali z bojišťa a donášali potešiteľné
zvesti. Ale radosť dosiahla vrchol, keď sa reprezentanti slovenského
národa dňa 30. októbra 1918 v Turčianskom Sv. Martine uzniesli na
deklarácii, že Slovensko trhá navždy zväzky s Maďarskom a spolu s bratmi
Čechmi tvorí československý štát, republiku. O tom, že sa Česi 28.
októbra 1918 odtrhli od habsburskej ríše sa na Slovensku nevedelo. Toto
však nespadá do rámca môjho životopisu a mošovských dejín.

Náhle došla zvesť o martinskej deklarácii. Na žiadosť priateľov som šiel
do Martina po bližšie informácie. Dňa 3. novembra 1918 jubilovali sme na
verejnom zhromaždení, oslavovali sme slobodu rečnením, spevom a pochodom
po obci. Pri škole som na požiadanie improvizoval v citovom rozochvení
svoju radosť. Pod našu záštitu a ochranu sa uchádzali ľudia zlého
svedomia, bojac sa pomsty ľudu. Žena panského nadlesného ďakovala mojej
žene, že sme sa voči nim zachovali tolerantne. Maďarskí žandári ušli.
Židom, inak dosť slušným sa neskrivil vlas na hlave. Jeden z nich sa
opovážil mi povedať do očí, že po vojne bude rátanie, ale rátanie z
mojej strany vystalo. Zriadili sme miestnu národnú radu, v ktorej boli i
Hlaváč i dr. Požerský. Spoločná radosť vyhládzala protivy. Notár Viliam
Toperczer sa tešil našej priazni. Dnes má výnosné postavenie v
krajinskom úrade. Inak ani predtým nebol šovinistom. Stýkal sa s nami v
spoločnosti i na vychádzkach, ale vždy v spoločnosti Žida Rosenzweiga.
Pri školskej vychádzke do hory svojho času bez môjho vedomia zanôtili
moji žiaci obďaleč v hore pieseň Hej, Slováci. On sa na to usmial a
nekul železo proti mne, ako by to vykonal jeho predchodca Kevický
Kálman, ktorý ako vrútocký notár musel zutekať pred zaslúženým trestom.

S Hlaváčom som mával dôverné rozhovory o následkoch nadobudnutej
slobody, najmä v školských otázkach. Bol tej mienky, aby sa spôsobilí a
národne bezúhonní evanjelickí učitelia a správcovia v meštianskych
školách sa uplatnili ako učitelia a správcovia meštianskych škôl alebo
ako učitelia v učiteľských ústavoch. Pod vplyvom týchto rozhovorov som
písal Kálalovi. *\\footnote*{Kálal, Karol (1860 --- 1930) --- český
spisovateľ, učiteľ, zástanca česko-slovenskej vzájomnosti.}. Kálal mi
však odpovedal, že „učitelia učiteľov" musia byť kvalifikovaní. A neskôr
sa stalo, že v učiteľskom ústave v Štubnianskych Tepliciach bol
aplikovaný učiteľ z Čiech, istý Stuhlík, ako učiteľ pedagogiky. A takéto
prípady neboli zriedkavé. Či by sa vraj nenašli medzi slovenskými
učiteľmi mužovia na to spôsobilí? Mám na mysli Gregora Urama
Podtatranského, Jána Zigmundíka, Karola Bieleka atď. Mne osobne nešlo
však o to. Tešil som sa, že mučenie žiactva maďarčinou prestalo.
Konsenior Škrovina prípisom č. 543 zo dňa 7. novembra 1918 oznámil, že
maďarská reč má byť len ako predmet vyučovaná 2 až 3 hodiny, ale
vyučovanie reálnych predmetov v maďarskej reči sa ruší. Pri súhlase
cirkevnej vrchnosti to robí každá škola a učiteľ na svoju zodpovednosť.
Prestali sme teda vyučovať maďarčine i predmetom po maďarsky. Škola
hučala spevom slovenských národných piesní, ktoré žiaci čiastočne vedeli
spievať už z domu, čiastočne sa ich naučili po prevrate v škole.
Niektorí nám začali „vykať" a všeobecne „priať" dobrý deň. I žiactvu sa
rozviazali putá duševnej poroby.

Dostal som lístok od Karla Kálala v tomto znení: \<lang CS\>„V Bubenči
6/12 1918. Což, nešel by ste do Prahy? Ve školské sekci slovenské jsme
se usnesli --- na podnet zemské školní rady --- povolati do Prahy
profesora slovenštiny. Já navrhl Vás a slíbil hned dopsati Vám. 1. na
svém místě v Mošovcích dostal byste dovolenou; 2. tady byste byl
lektorem slovenštiny na universite; 3. profesorem slovenštiny na
stredních školách. Já tyto dni stonal --- od přílišné práce --- a nečetl
noviny; zaslali jsme konkurs do dvojích novin slovenských, snad byl
uveřejněn a snad jste četl. Podejte si podle konkursu žádost. I kdyby
bylo více žádostí, místo --- myslím já --- připadne Vám. Služné byste
mněl pěkné, prý 5 --- 6 tisíc korun. Odpovězte mi brzy. Nechcete-li
adresovat na mne, nuž na nynější služku: sleč. Marie Fenclová, Bubeneč
324, Čechy. Jak je tam Vás, duši, nitro duše povězte! Váš Karel
Kálal."\</lang\> Podpis mena je prečiaraný, a preto nečitateľný --- ale
rukopis je Kálalov. Nečakaná zpráva ma ohromila. Nevedel som si
vysvetliť, čím som vyvolal pozornosť na takú významnú postať. Maďarské
školy veruže ma neuspôsobili za profesora slovenského jazyka na stredné
školy, tobôž za lektora na univerzitu, ba ani len na ľudové školy. Čo
som si časom súkromným štúdiom nadobudol, to naskrze nestačilo. V
odpovedi som pravdepodobne zavrhoval vyznačenie skromným prejavom
nedostatočnej prípravy a uspôsobilosti a --- na súbeh som sa
neprihlásil. Medzitým ako predseda turčiansko-seniorálneho ev. a. v.
učiteľského spolku zvolal som na 17. decembra 1918 do Turčianskeho Sv.
Martina zhromaždenie, aby na ňom učitelia seniorátu verejným prehlásením
dali výraz radosti, že slovenskí učitelia sú oslobodení spod duchovného
jarma, v ktorom im, tak aj útlemu slovenskému dorastu, boli školy
trápnou mučiarňou a že v slobodnom československom štáte dosiahli
splnenie svojich túžob a ideálov. V otváracej reči som vylíčil utrpenie
v minulosti a povzbudil som k vznešenej výchovnej práci v budúcnosti.
Otváracia reč a rezolúcia, v ktorej sa turčiansko-seniorálny ev. a. v.
učiteľský spolok sa podriaďuje Slovenskej národnej rade v Turčianskom
Sv. Martine a zaväzuje sa plniť jej nariadenia, bola uverejnená v 151.
čísle Národných novín zo dňa 19. decembra 1918. Súčasne spolok na tomto
zhromaždení dal odpoveď na výzvu Spolku ev. a. v. učiteľov v Liptove, že
nie je na čase a cieľuprimerane písať učebné knihy dovtedy, kým nebude
vypracovaná učebná osnova pre ľudové školy. Bez plánu by dlhá a ťažká
práca mnohých vyšla nazmar. Odpoveď s dátumom 3. januára 1919 bola
uverejnená v 7. čísle Národných novín zo dňa 10. januára 1919.
Pravdepodobne na môj list mi odpovedá Kálal 24. decembra 1918 doslovne
toto: „Cesta do Prahy ďaleká a obťažná: nechoďte. Všetko ešte premyslíme
a napíšeme Vám. Zatým len ešte to, že sa nám hodíte." A v post skriptu
doložil ešte: „Úkol lektora je ľahký, budete čítať, rozprávať, čo budete
chcieť." Čakal som teda, čo sa z toho vyvinie. Onedlho, 7. januára 1919
písal mi zasa z Prahy: \<lang CS\>„To víte, že jsem Vám odepsal mnoho
dopisů se v této době postrácelo. Posledně jsem Vám psal, abyste zatím
do Prahy nejezdil; prof. Vlček a zemský inspektor Bílý pravili, že třeba
ještě věc, jistě složitou, uvážiti. O sobě jsem Vám psal, že mám na
starosti školy odborové, hlavně průmyslové. Kdybyste v té věci měl
dobrou myšlenku, sdělte ji se mnou. Jak bude co určitého, dopíšeme
Vám."\</lang\> Divné, že nesúhlasil, aby do meštianskych škôl alebo
učiteľských ústavov boli aplikovaní slovenskí učitelia ľudových škôl, a
mňa chce mať za lektora na univerzitu. Vec však stratila na aktuálnosti.
Azda súčasne s jeho posledným listom som dostal dekrét z ministerstva
Československej republiky v tomto znení: „Žilina, dňa 9. ledňa 1919.
Čís. 22. Pán Pavel Zgúth, učiteľ v Mošovciach. Vymenúvam Vás za
dočasného škôldozorcu v Turčianskej župe a poverujem Vás agendou
patriacou do tohto úradu. Vládny referent pre školstvo: Ant. Štefánek v.
r." Mošovčanom sa začali otvárať oči: ten nimi hanený a tupený došiel
uznania a vyznačenia, kde sa toho nenazdali. Za útržky, pomluvy, neúctu
odmena, hoci nezaslúžená! Tak to rozsúdil spravodlivý Sudca: poníženého
povýšil. To ma však nenaplnilo pýchou. Cítil som len radosť, že odídem
do iného ovzdušia. Predtým by som sa len ťažko lúčil s miestom, kde som
takmer celý život strávil v spoločnosti oddaných priateľov. Mal som sen,
že som odišiel z Mošoviec a smútil som nad odchodom. Ráno som sa však
tešil. Podobne radostne sa lúčil aj brat Rizner vymenovaný za
škôldozorcu do Zemplínskej župy.

Vymenovanie mi prišlo do ruky 11. januára 1919. Na tretí deň (13.
januára) som u župana dr. Igora Dulu zložil sľub a 14. januára pred
vládnym referentom Štefánkom v Žiline. Dňa 16. januára 1919 som začal
úradovať v Martine. Predbežne, bez rodinného bytu, dochádzal som každý
pondelok a v sobotu odchádzal do Mošoviec, kde som v nedeľu odbavil
služby božie. Dňa 18. januára 1918 bolo v prítomnosti niekoľkých
presbyterov vyúčtovanie s cirkvou a dňa 20. januára 1919 som úradne
cirkvi zaďakoval.

\<h1\>***V ďalšej kapitole prejdem k učiteľom.***\</h1\>

Ako inde, aj v Mošovciach mala reformácia blahodárny vplyv i na
školstvo. Správcovia školy boli muži teologicky vzdelaní, ktorí sa po
čase stávali tam alebo inde kňazmi. Škola bola teda dobre opatrená a
kazatelia z vlastnej skúsenosti mali záujem o školskú výučbu. Za
úradovania Jura Inštitorisa Mošovského bol správcom školy v rokoch 1580
--- 1582 vynikajúci pedagóg Mikuláš Kolacinas, ktorého školu navštevoval
neskorší superintendent Izák Abrahamides „z té příčiny, aby známostí v
řeckém a židovském jazyku nabyl, kdež dva roky vyplnil." Umrel v
Trenčíne, 26. mája 1583. I po ňom nasledujúci správcovia stáli na
vysokej úrovni svojho povolania. Bola to teda vyššia škola, z ktorej
prechádzali mladíci na teologické štúdium. Z ďalších si zaslúži zmienku
Daniel Krman, superintendent a mnohoročný vyznávač i mučedník Kristovho
evanjelia. Škola vtedy stála v službách cirkvi a nevplývala na národné
povedomie občanov. Vyšiel z nej nejeden spisovateľ a z jednoduchých
mošovských mešťanov mnohí vedeli hovoriť latinsky a mali záujem o
vzdelanosť a umenie.

Od r. 1709 do 1783 nemala mošovská cirkev ani kňaza, ani učiteľa. Prvým
učiteľom po Jozefovom patente bol Jur Hrúz, od r. 1783 do 1801. K nemu
začal chodiť aj slávny mošovský rodák Ján Kollár, nevedno však kedy a
ako dlho, lebo Hrúz nepísal školskú zápisnicu. V Pamätiach Kollár o ňom
hovorí, že sa okrem niekoľkých výpovedí z Písma svätého a vzdychov za
dobré a šťastné ukončenie sotva niečomu naučil. Posledné dni života vo
vysokom veku dožíval v Pešti, kde ho Kollár podľa možností podporoval,
za čo sa mu zasa on spievankami a národnými rozprávkami, ktorých mal
nadostač, odmeňoval. Tam aj zomrel a bol Jánom Kollárom pochovaný.

Ján Šulek od r. 1801 do 1805. Narodil sa 29. júna 1774 v Rajci z otca
Michala, pôvodne obuvníka a z matky Anny, rod. Kavecovej. Do školy
chodil od r. 1780 v Istebnom a v Paludzi, kde bol jeho otec učiteľom,
potom v Nyregyháze, Štiavnici, Debrecíne a v Kežmarku. Odtiaľ išiel za
učiteľa do Hýb a v máji 1801 do Mošoviec. Tu účinkoval do r. 1805, keď
odišiel za kňaza do Pržna na Moravu a odtiaľ r. 1815 do Sobotišťa.
Kollár o ňom zaznačil, že bol „vlídný muž a znamenitý učiteľ". To bolo
pre neho i pre jeho rovesníkov šťastím. Ako mošovský učiteľ napísal
medzi iným aj knihu Latinská grammatyka k dobrému slowenské mládeže
slowenským gazykem od Jana Schuleka sepsaná. W B. Bystřicy 1801" a
menšie dielka pod názvom „Rozmlouvání o Ohni. Nákladem Slavných Stavů
SI. Stolice Turčanské. W Bystřicy 1804. Hneď po jeho príchode do
Mošoviec, pričinením Mateja Kollára, básnikovho otca, postavila cirkev
novú školskú budovu. To umožnilo dosiahnuť lepší výsledok vo výučbe,
hoci vtedy evanjelické školy, ku ktorej patrila i mošovská škola, nemali
vyučovacích prostriedkov a pomôcok, ktoré za našich čias značne uľahčujú
učiteľovi ťažkú prácu. K tomuto nedostatku brzdiacemu pokrok, družilo sa
i neriadne dochádzanie dietok do školy, ich veľký počet a časté meškanie
a odvádzanie zo školy, keď náhle kopneli okolité vŕšky ako som sa o tom
už minule zmienil. A predsa Šulek i v týchto pomeroch zdarné konal svoju
povinnosť a jeho námaha prinášala žiaduce ovocie i vo výchove. Úspech
však mohol byť len sporadický, zrejmý u jednotlivých nadanejších a školu
riadne navštevujúcich žiakov. Učili sa predmety, ktoré sa vtedy
prednášali len v tretej alebo v štvrtej gymnaziálnej triede. Súhrn ich
poznatkov sa nerovnal poznatkom syntaxistov iných, dobre zriadených a
viacerými učiteľmi opatrených škôl. Tak sa stalo, že mošovskí syntaxisti
nemali ani gramatické vedy úplne v moci a museli ešte raz, keď prešli do
iných škôl, opakovať gramatiku ako sa to stalo i horlivému súperovi
Kollárovmu, Andrejovi Košinovi. Sám Kollár len keď dovŕšil deviaty rok
veku sa stal syntaxistom. Že Kollár sa stal veľduchom treba pripísať
zvláštnej milosti Božej a jeho železnej usilovnosti a vytrvalosti. Že
bol Šulek vynikajúcim učiteľom, okrem svedectva Kollárovho svedčí i to,
že jeho školu navštevovali mnohí cezpoľní, nemošovskí žiaci, kdežto po
jeho odchode zostala tam okrem jedného blatnického žiaka iba mládež
mošovská. Šulekovým odchodom utrpela mošovská evanjelická škola na
svojej povesti, hoci jeho nástupca Adam Burian, účinkujúci od r. 1806 do
1856, bol tiež dobrý učiteľ a vzdelaný človek. Burian sa narodil v
Nemeckej Ľupči 10. októbra 1783 z otca Andreja a z matky Evy, rod.
Solárikovej. Do školy chodil v rodisku, potom v Banskej Bystrici,
Ožďanoch a Kežmarku. Chcel študovať teológiu, ale sotva začal, už ho
rektor kežmarskej školy Adam Podkonický odporúčal mošovskej cirkvi za
učiteľa. Cirkev ho povolala 5. decembra 1806. Burian ako i jeho
predchodca Šulek pre akýsi vnútorný lesk neuspokojili sa s vyučovacími
predmetmi určenými výlučne pre ľudové školy a primeraným veku žiactva,
ale usilovali sa ukázať, že vedia vyučovať i predmety vyšších tried, a
preto okrem počiatkov literného umenia prednášali predmety a vedy také,
ku ktorých pochopeniu boli žiaci ešte nedospelí a nezrelí. O Burianovi
hovorí Kollár vo svojich Pamätiach, že mu bol hneď sprvu viac priateľom
než učiteľom. Iné svedectvá ho predstavujú ako usilovného a svedomitého
učiteľa a vodcu zverenej mládeže. Kollár a spolu s nimi Slovanstvo majú
čo ďakovať, že svojim úzkoprsým otcom k zúfalstvu dohnaný slovenský
básnik nestratil sa v bahne každodenného života, ale absolvujúc mošovskú
a prejdúc na iné školy, pripravil sa v nich k mohutnému básnickému
poletu.

Juraj Šoltýs (1856 --- 1885), ale podľa podpisu v cirkevných
zápisniciach Ďorď Soltész, bol mojim bezprostredný predchodcom. Narodil
sa v Mengušovciach, na Spiši, 18. apríla 1814. Do školy chodil vo Veľkej
a v Kežmarku. Roku 1834 bol povolaný za učiteľa do Turian. Odtiaľ
prešiel r. 1836 do Blatnice a r. 1856 do Mošoviec, kde účinkoval do 6.
septembra 1885. Za dlhé roky, po smrti manželky dcéry predchodcu Adama
Buriana, ako ovdovelého opatrovala ho dcéra Lujzka. Ako blahodárne
pôsobil je opísané v životopisnej stati farára Dobruckého. Po poďakovaní
odišiel i s dcérou do Turčianskeho Sv. Martina k synovi Ľudovítovi,
kupcovi, ktorý pristavil pre neho osobitný byt. Posledné roky prežil i s
dcérou v rodinnom kruhu svojho syna a nevesty, vzácnej našej Eleny
Maróthy Šoltésovej. Druhý mladší syn Juraj už i za jeho pobytu sa usadil
ako kupec v Mošovciach. Zomrel v Turčianskom Sv. Martine 23. novembra
1898 v 84. roku života. Na výslovnú žiadosť previezla a pochovala ho
rodina v Mošovciach. Nad hrobom som ocenil jeho zásluhy ako učiteľa,
kriesiteľa cirkevného života v dobe patentálnej a buditeľa národného
povedomia až do konca účinkovania. Dobrucký a Šoltész boli hlavnými
kormidelníkmi loďky Pánovej na rozbúrenom mori cirkevného života. V
spoločenskom živote a v národnom účinkovaní išli ruka v ruke. I osobne
ich viazalo úprimné priateľstvo, láska a zhoda. Šoltész sa staral o
školskú výchovu najstaršieho syna Dobruckého a ten to vedel aj oceniť.
Rozpoviem epizódku, ktorá ho dostatočne charakterizuje. Mal byť pohreb,
ale Šoltész akosi na to pozabudol. Prechádzal sa fajčiac pred školou. Z
veže sa ozývalo zvonenie, to mu však nepripomenulo, že po odzvonení má
ísť na pohreb. A prechádzal sa ďalej. Po odzvonení vyjde Dobrucký z fary
a vidiac Šoltésza, podíde bližšie k nemu a upozorní ho na funkciu.
Šoltész sa zarazí a povie, že nemá pohrebné verše. „Vieš ty, čo" ---
povie mu Dobrucký --- „vezmi vhodné verše zo starých a odobierku napíš v
sakristii, kým ja budem pred oltárom kázať, a keď budeš hotový, ukáž sa
vo dverách sakristie." A tak sa i stalo. Dobrucký kázal vyše hodiny, kým
sa Šoltész neobjavil. Príklady vzájomnej znášanlivosti kňaza s učiteľom
iste vplývali i na život cirkevníkov.

V národnom povedomí bol hlboko založený. Svedčí o tom školská zápisnica,
v ktorej zapisovali učitelia od r. 1799 svoje životopisy po latinsky.
Prielom urobil Juraj Šoltész s poznámkou: „Nižepodpísaný mohol by som
nasledovať príklad svojich predchodcov a latinsky napísať svoj
životopis, ale ako skutočný pestovateľ svojej slovenskej materčiny
rozhodol som sa z vlastnej pohnútky toto dielko napísať po slovensky.
No, vyskoč, drahá materinská reč moja slovenská, z kúta nevšímavosti a
opovrženosti, do ktorého ťa vlastní synovia tvoji podľa vtedajšej módy
sotili a dokáž, že si dostatočná k opísaniu pamätnejších vecí a
udalostí." Iste krásny prejav lásky k rodnej reči! V národnom duchu
vychovával nielen školskú, ale aj odrastlejšiu mládež. Riadil divadelné
predstavenia v učebnej sieni, ktorej značnú časť zaujala ohromná
kachľová pec, takže herci vchádzali na javisko oblokom zo záhrady.
Cvičil národné piesne, rozširoval časopisy a vôbec konal všetko k
obrodeniu národného povedomia, najmä v mladšom veku. Ja som ho spoznal
už ako starca. Vážná postava strednej výšky, krásna tvár, obrúbená
štúrovskou bradou, výrazné oči, hlboká, viac ťažkopádna reč a slová ako
ťažké zrno padajúce až na dno duše poslucháča budili úctu nielen u
vlastných cirkevníkov, ale aj u občanov iného vyznania. Vážny občan,
katolík, hneď po mojom príchode do Mošoviec prirovnal Šoltésza k
cisárskej hruške a mňa len k takej hruštičke. A mal pravdu. Rozličné sú
dary božie. O jeho účinkovaní v škole v posledných rokoch bola už
zmienka. Vysoký vek (71 rokov) a iné okolnosti boli na škodu úspechu.
Cirkev votovala mu 60 zl. penzie viac z úcty než z potreby. Pominul sa v
ňom významný slovenský učiteľ matičnej doby. Vďačná mu pamäť.

Po Šoltészovi súčasne so mnou účinkovali Miloslav Krčméry, neskorší
farár, Jur Babka a Emil Jesenský ako pomocní, Ľudovít Inštitoris a Ján
Molnár ako riadni učitelia nižších dvoch ročníkov. Životopisné dáta a
ich účinkovanie som spomenul chronologicky v rámci svojho životopisu.

Po Jánovi Molnárovi, ktorý odišiel na Békešskú Čabu, nasledoval Žigmund
Rízner, vyvolený za riadneho učiteľa dňa 23. októbra 1898. Uvádzam ho do
rámca učiteľov --- kantorov preto, že vokatoriálne bol povinný
zastupovať ma v kantorských funkciách a ako pomocný kantor bol členom
Podporovne matkocirkevných učiteľov --- kantorov. Aj preto, že účinkoval
vyše 20 rokov a jeho účinkovanie padlo do pohnutej doby, kde v
interregnu konal funkciu kazateľa. Rízner sa narodil 3. apríla 1874 v
Horných Bzinciach z otca Karla, tamojšieho učiteľa a z matky Marie
Klimáčkovej. Pochádzal zo starej učiteľskej rodiny. Starý i prastarý
otec boli učiteľmi. V rodičovskom dome prijal národnú výchovu. Po
odbavení ľudovej školy bol rok doma a v Salibách na maďarčine. Študoval
v gymnáziu v Bratislave (vtedajšom Prešporku) a v štátnom učiteľskom
ústave v Modre. Po trojročnom účinkovaní v rodisku prešiel za učiteľa do
Mošoviec. V národnom povedomí ho utvrdil strýko L. V. Rízner, pochvalne
známy bibliograf a tiež učiteľ v Zemianskom Podhradí, ktorý v podobnom
smere pôsobil i na jeho sestru Ľudmilu Podjavoriskú, slovenskú poetku. Z
národného zanietenia užíval namiesto krstného mena Žigmund meno Žižka.
Ako učiteľ mal odpor proti vyučovaniu maďarskej reči. Pre otvorené
zmýšľanie a národnú činnosť v čase vojny sa dostal na index
proskribovaných maďarskou vládou. V Šrobárovom diele Slovensko popri
iných činiteľoch mošovských je jeho meno vytlačené kurzívou na dôkaz, že
orgány maďarského vlády ho považovali za nebezpečnejšieho než mňa a
iných, ktorých mená boli vysádzané obyčajným tlačiarenským písmom.
Vyplývalo to z rozdielnej letory a z vekového rozdielu. On prostoreký,
ja viac do seba uzavretý. Často som ho vystríhal, aby neprestrelil.
Vzájomne sme sa doplňovali. Z toho sa vyvinul úprimný bratský pomer
medzi nami. Považoval som ho za člena rodiny a aj on sa správal k mojej
rodine dôverne a súcitne v pohodách i nepohodách života. Po celý čas sa
u mňa stravoval a býval v susednej izbe v školskej budove. Návrh
postaviť mu riadny byt prekazila nepriazeň cirkevného predstavenstva. Za
takých okolností si nemohol založiť rodinný krb. Hľadal teda vyrazenie
iným spôsobom. Istý čas pestoval králiky. Neskôr, aby sa v mimoškolskom
čase nadýchal čerstvého povetria, venoval sa poľovníctvu. Mnohí zavedení
mu však i to zazlievali a prípadnú korisť závideli. Azda mal chodiť do
hostinca a tam zabíjať čas a moriť telo i ducha? Nepomysleli, že za
riadnych okolností by si našiel iné vyrazenie. Popri tom, až do vojny,
podával zprávy do Rovniankových amerických novín z maďarských periodík o
Slovensku, zväčša z východných stolíc, cvičil spev, spoluúčinkoval s
Miloslavom Schmidtom pri založení Besedy občianskej, pri divadelných
predstaveniach a zbieral výšivky a predmety pre múzeum v Martine. Jeho
činnosť v škole i v cirkvi a v známom spore nebudem opakovať. Uznania
dosiahol po prevrate vymenovaním za škôldozorcu do Trebišova a neskôr do
Humenného. Dnes úraduje v Trenčianskej Teplej. Priateľské zväzky, hoci
vzdialenosťou uvoľnené, sa medzi nami nepretrhli. Navštevujeme sa
občasne. Toľko o učiteľoch.

V doterajších črtách životopisných zachytil som dej a udalosti súvisiace
s mojou činnosťou a s činnosťou pracovníkov úradujúcich súčasne so mnou
v škole a cirkevnom zbore. Pravda, hlavnú časť životnej činnosti som
venoval škole, ale popri tom, som sa venoval mimoškolskej činnosti. Keď
to spomínam, nechcem nijako zveličovať svoju činnosť a vyvolať uznanie
zásluh, lebo som konal len svoju povinnosť.

V rokoch 1874 a 1875 nad Slovenskom zavisli ťažké chmáry. Jedine ľudové
školy cirkevné boli žriedlom, odkiaľ prúdilo národné povedomie. Ale i
tieto okýptil v národnej výchove a v pestovaní slovenskej reči zákon o
povinnom vyučovaní maďarskej reči z r. 1879 s hriešnou tendenciou vyňať
z úst materinský jazyk už útlym deťom a slúžiť štátnej idey jednotného
maďarského národa. Pod dusivým tlakom svojvôle mali zaniknúť i cirkevné
školy. Štát staval školy, najmä na Slovensku, aby boli predvojom
maďarizácie. Hoci zákon bol ešte v plienkach, slaboduchí slovenskí
učitelia, bojac sa perzekúcie, začali plávať s prúdom. Ale vďaka Bohu,
našli sa medzi nimi muži, ktorí zavolali do tmy: „Víko tisícročné
zbavte, bdiaci prebúdzajte driemajúcich, teplí chladných, živí tých, čo
hnijú." Tak mi písal 28. apríla 1884 Karol Salva, vyzývajúc ma, aby som
vstúpil do radu spolupracovníkov pedagogického časopisu. R. 1885 začal
vychádzať Dom a škola, okolo ktorej sa združili roduverní učitelia oboch
vyznaní a mnohí činitelia národní mimo učiteľstva. *\\footnote*{Salva,
Karol (1849 --- 1913) --- vydavateľ, spisovateľ. V rokoch 1888 --- 1897
tlačil, vydával a redigoval pedagogický časopis Dom a škola.}. Len
neskôr som prispieval článkami, lebo dva roky som sám vyučoval všetkých
šesť ročníkov. Za 13 rokov burcovala driemavých, ohrievala chladných,
kriesila mŕtvych a podávala pokyny pedagogické, metodické. Aby
materiálne nezanikla, začali ju odoberať a písať do nej i českí
učitelia. Stala sa postrachom slovenských učiteľov, až napokon r. 1897
prestala vychádzať a nastala zasa tma.

Po troch rokoch, r. 1900 uzniesli sme sa s Jánom Burianom, zátureckým
učiteľom, zažať nové svetlo vydávaním Rodiny a školy. Prvé číslo vyšlo
za Burianovej redakcie. Maďarská vláda však nedovolila redigovanie
pedagogického časopisu učiteľovi! Preto redakciu prevzal Svetozár Hurban
Vajanský. Jeho meno bolo i programom časopisu. Stali sme sa
spolupracovníkmi s výhradou slobodného disponovania. Ale i tento časopis
piatym ročníkom zanikol.

Nastala všeobecná rezignácia. Učitelia ochabli vo verejnom účinkovaní.
Musel prísť homo novus až spoza hranice Slovenska. Revúcky rodák prof.
Jozef Maliak z Iloku začal v Chorvátsku r. 1911 spolu s Jánom Uramom
vydávať Domácnosť a školu, v ktorej popri pedagogických článkoch
uverejňoval zväčša svoje historicko-filozofické články až do vojny.

Všetky tieto tri časopisy podnecovali lásku k rodu a združovali
roduverné učiteľstvo.

A čo dnes? Sme v slobodnej vlasti slobodní. Ale pedagogického časopisu,
všenárodne slovenského pre ľudové školy nemáme. Máme síce slovensky
písané časopisy, ale tie nie sú slovenské, lebo im chýba slovenský peľ.
Iné, hoci s peľom slovenským, sú zasa krajne stranícky zahrotené. Nemajú
vôbec moysesovsko-kuzmányovský duch.

V Domácnosti a škole som uverejňoval reči, ktorými som ako predseda
otváral zasadnutia porád (konferencií) ev. a. v. učiteľov v Turci.
Prichodí mi teda zmieniť sa o nich.

Učiteľské porady v senioráte turčianskom (to bolo ich pôvodné meno,
neskôr sa nazývali Porady ev. a. v. učiteľov v Turci) boli založené na
zasadnutí dňa 27. júla 1869 v Turčianskom Sv. Martine v prítomnosti
seniora Andreja Hodžu, ktorý, prízvukujúc v jadrnej reči cieľ a zásady
združenia, predostrel seniorátom potvrdené stanovy a porady vyhlásil za
otvorené. Na zriaďujúcom zasadaní boli prítomní: Michal Meličko, sv.
martinský, Samuel Milec, necpálsky, Juraj Šoltész, mošovský, Pavel Kaňa,
blatnický, Juraj Dérer, hájsky, Karol Bartoš, ivančiansky, Karol
Kevický, slov.-pravniansky, Jozef Bodický, príbovský, Pavel Barovský,
sučiansky, Ján Izák, turiansky, Karol Zorkóci, horno-jasenský učitelia.
Neprítomný Peter Lučánsky, záturčiansky učiteľ. Všetci boli
matkocirkevní učitelia. Len neskôr boli zapojení i učitelia filiálni.
Prvým predsedom bol Juraj Šoltész podľa zásady i preto, že bol správcom
vdovsko-sirotskej podporovne, podpredsedom Samuel Milec a zapisovateľom,
ako najmladší, Jozef Bodický. O činnosti porád v rokoch 1874,1875 a 1877
niet zmienky v zápisnici. Bolo by treba, aby člen terajšieho Spolku ev.
a. v. učiteľov a katechétov v Turci podal o činnosti výstižnú správu, v
ktorej by sa odzrkadlili vtedajšie pomery a v nich jasné a najmä
tienisté stránky školskej výučby a stavu učiteľov. Mne o tom v rámci
životopisu neprichodí hovoriť. Jednako spomeniem, že na zasadnutí dňa
14. júla 1873 čítal prácu O rozdiele medzi školou konfesionálnou a
interkonfesionálnou Jozef Škultéty, vtedajší sučiansky druhý učiteľ.
Iste poteší každého, že sme mali v radoch svojich muža vzácneho a v
národe presláveného. Šoltész bol predsedom nepretržite až do r. 1885,
ale i r. 1886 pre neprítomnosť chorého podpredsedu Samuela Milca
predsedal zasadnutiam. Dôveru si získal osobnou i pedagogickou
prestížou. Na zasadnutí r. 1886 som sa nezúčastnil, lebo som nedostal
pozvanie. Zapisovatelia sa menili (Bodický, Kučera, Kompiš).

Po Šoltészovi bol predsedom Andrej Sokolík, turč. sv.-martinský,
podpredsedom Ján Kožehuba, blatnický a zapisovateľom znovu Jozef Kompiš,
turiansky učiteľ. Sokolík (bývalý profesor revúcky) riadil porady
odborno pedagogicky. V otváracích rečiach zahrnul otázky časové pre
poučenie a povzbudenie k činnosti. Z jeho iniciatívy sa už zasadnutie v
roku 1888 uznieslo žiadať seniorát, aby k dvom dekanom vyvolil po jednom
spoludekanovi alebo poddekanovi z radu učiteľov preto, že praktický
učiteľ skôr pozná nedostatky školy a môže dať radu a pedagogické pokyny
najmä mladým učiteľom, podobne i preto, že dvaja dekani nestačia
ponavštevovať všetky školy. Seniorát však odbavil žiadosť tým, že
utvoril štyri dekanáty. Keď sa však žiadosť stále prízvukovala, seniorát
r. 1898 k štyrom dekanom vyvolil za navštevovateľov škôl Emila
Jesenského, Jána Buriana, Ondreja Kuorku a mňa. Navštevovatelia škôl
boli z úradu členmi seniorálnej školskej stolice a seniorálneho konventu
a mali vplyv na školské veci v senioráte. O skúsenostiach pri návšteve
referovali školskej stolici. O svojich som sa už zmienil. Ustanovizeň
nám závideli liptovskí učitelia. Ba, či by ozaj nebola potrebná ešte i
dnes vzhľadom na mladých učiteľov!

Porady zachovávali kontinuitu so seniorátom bez úlisnej podlízavosti
alebo úskočnej ziskuchtivosti. Keď bolo čo vytýkať, povedalo sa otvorene
a pokojne sa vysvetlilo. Podľa stanov boli kňazi mimoriadnymi členmi
porád, nie ako kontrolóri, ale ako spolupracovníci a radcovia vo veciach
školských, išli ruka v ruke s učiteľmi za spoločným cieľom: rozširovať
správnu výučbu a rozkvet škôl v senioráte.

Porady mali aj čestných členov, ktorí si za pozdvihnutie školstva a
dôležitosti stavu učiteľského získali uznanie. Takí boli: Pavel Mudroň,
Matúš Dula (r. 1889), Svetozár Hurban Vajanský, Peter Kompiš (r. 1900),
Ján Kožehuba, Gregor Uram Podtatranský a Ján Pravoslav Bella (r. 1917).
Poslední traja boli vyvolení za čestných členov Turčianskeho
seniorálneho ev. a. v. učiteľského spolku.

Na zasadnutiach som mával prednášky z počtov a z mluvnice.

Po odchode Jozefa Kompiša zo seniorátu som bol 10 rokov (1891 --- 1901)
zapisovateľom. Pre chorobu som rezignoval. Po mne, od r. 1901 do r.
1922, bol zapisovateľom Ondrej Kuorka, učiteľ necpálsky. V zápisniciach
podával verný obraz spolkovej činnosti.

Okrem propagovania ustanovizne navštevovateľov škôl za predsedníctva
Sokolíkovho hodno spomenúť zvláštnu vec. Na mimoriadnom zasadnutí dňa 5.
novembra 1904 rokovalo sa o 15 a 16 § Berzeviczyho návrhu zákona o
vyučovaní maďarskej reči na nemaďarských školách. Berecz vyzval jedného
z bratov učiteľov, aby predniesol svoje skúsenosti pri vyučovaní
maďarskej reči vzhľadom na 15 a 16 § návrhu zákona, podľa ktorého sa
žiada, aby sa dieťa po skončení 6. tried ľudovej školy vedelo primerane
životným potrebám správne v slove i v písme vyjadriť a naučilo sa v
maďarskej reči čítať, písať a dobre počtovať. Zasadnutie z dvoch
elaborátov vypracovaných seniorom Morháčom a Ondrejom Kuorkom na návrh
seniorov prijalo kratší elaborát Kuorkov, v ktorom konštatoval, že
požiadavka návrhu zákona, aby sa dieťa naučilo správne maďarsky hovoriť
je nedosiahnuteľná. Dôvody: dieťa žije v prostredí, kde mimo školy
nepočuje živého maďarského slova a čo si v škole z učebnej látky, ktorá
sa nevzťahuje na životné potreby osvojí, to cez prázdniny pri pasení
statku zabudne; dobrý výsledok vyučovať predmetov paralelne v
materinskej i v maďarskej reči presahuje duševnú schopnosť dieťaťa, aby
vedelo raz v materinskej, raz v maďarskej reči správne myslieť a
myšlienky živým slovom vyjadriť. V takých pomeroch nedosiahne želateľný
výsledok ani najspôsobnejší učiteľ. A nedosiahol by ho ani vtedy, keby
vyučoval výlučne všetky predmety po maďarsky. Na to sú príklady v
štátnych školách na okolí, kde je vyučovacou rečou maďarská reč, ale
dospelí nevedia ňou hovoriť, lebo čo sa v škole naučili, nestačí pre
životné potreby. Výsledok by bol dosiahnuteľný iba tam, kde by okolie
(dom, ulica) bolo maďarské. Za týchto okolností i odrastlejší mladíci
potrebujú viac rokov na správne osvojenie si inej reči v slove i písme.
V ľudovej škole je dieťa ešte vo vývine, a preto sa za 6 rokov naučí
sotva 15 --- 20 % myšlienky v reči materinskej správne vysloviť alebo
napísať. Inak učitelia, keď sa návrh stane zákonom, sa mu prispôsobia.
To bola odpoveď na výzvu. Bol to pokus poznať mienku slovenských
učiteľov k Berzeviczyho návrhu zákona. Nakoľko si jej povšimli, svedčí
zákon ministra Apponyiho z r. 1907 v sprísnenej forme, že deti už po
skončení 4. triedy musia si osvojiť maďarskú reč správne v slove i
písme. O tom, ako som sa mu prispôsobil bola reč na inom mieste. Ale
zasadnutie zaujalo správne stanovisko.

Roku 1907 sa Sokolík vzdal predsedníctva. Keďže i ostatným funkcionárom
vypršal čas poverenia, zasadnutie dňa 20. júna 1907 ma vyvolilo za
predsedu, Gabriela Žarnovického za podpredsedu, Ondreja Kuorku za
zapisovateľa, Žigmunda Jesenského za pokladníka a Oľgu Hrušovskú za
knihovníčku. Predsedom som bol 11 rokov (1908 --- 1919), až do prevratu.
V otváracích rečiach som sa dotýkal aktuálnych problémov. Z
predsedníckej činnosti tu spomeniem tri uznesenia.

Na seniorálnom konvente dňa 14. januára 1909 dr. Ján Vanovič pri
príležitosti svojej druhej inštalácie za seniorálneho dozorcu dal
učiteľskému synovi 50 kor. Dar zasadnutie dňa 24. júna 1909 s vďakou
prijalo a na návrh predsedov, so súhlasom darcu, uznieslo sa uložiť dar
za základ štipendiálnej základiny, z ktorej sa majú v prvom rade synov
učiteľov seniorátu turčianskeho, študujúcich na učiteľských ústavoch,
podporovať. Súčasne poverilo vypracovaním pravidiel predsedu,
podpredsedu a zapisovateľa. Uznesenie seniorálna školská stolica a na
jej návrh seniorálny konvent schválil pravidlá základiny potvrdil. Aby
sa základina zveľadila, požiadal som banky a peňažné ústavy o dobrovoľné
obete. Na zasadnutí 27. júna 1910 dal som Ondrejovi Kuorkovi,
opatrovateľovi základiny, 470 K 02 h., ktorú podľa uznesenia uložil do
sporiteľne v Turčianskom Sv. Martine. Základina do konca môjho
predsedníctva (r. 1919) činila 2 438 K 12 h. Dnes (1932) činí 5 248 K 60
h. Podpora sa udeľuje v súvise a v súhlase so štipendiálnou základinou
kňazskou.

Na zasadnutí dňa 26. júna 1911 bol prečítaný prípis seniora, aby
evanjelickí učitelia v zmysle vyzvania krajinského škôldozorcu z dôvodu,
že v Turci nejestvuje spolok ev. učiteľov, na základe ministerského
nariadenia vstúpili do stoličného všeobecného učiteľského spolku.
Intenciou štátneho dozoru bolo pritiahnuť evanjelických učiteľov do
kruhu štátnych učiteľov, v ktorom panovala hlavne zásada štátnej idey na
pomaďarčenie evanjelických škôl a sterorizovanie roduverných
evanjelických učiteľov. Prípadne chcel oživiť a rozprúdiť činnosť
stoličného spolku prílivom učiteľov, u ktorých nebodaj predpokladal
kladné smernice pedagogické. My sme v tom však videli úskok zapriahnuť
ducha do jarma politiky a získať posilu k maďarizácii v zastrašených
\<lang LAT\>ad maiorem patriae gloriam\</lang\> preto zasadnutie v
spomenutom prípise návrh seniora: či by sa nemal utvoriť spolok
evanjelických učiteľov, aby učiteľstvo v ňom združené si neosvojilo, ale
uzavrelo zostať i naďalej pod ochranou seniorátu. Súčasne vyslovilo, že
jednotlivcom ponecháva na vôľu vstúpiť do stoličného spolku, ale musia
to oznámiť predsedovi. Vstúpenie oznámila len jedna učiteľka a tým sa
stala pravdepodobne reportérom v stoličnom spolku.

Úradný tlak zhora však neprestal. Podľa prípisu seniorálneho úradu, že
porady ev. a. v. učiteľov v Turci v tom zriadení, v akom sú dnes, ďalej
zostať nemôžu. Hoci stoja pod ochranou seniorátu, jednako ako spolok
samostatne účinkujú; aby teda učiteľstvo seniorátu mohlo sa i naďalej
zhromažďovať a radiť vo veciach školsko-učiteľských, zasadnutie dňa 24.
júna 1912, po dôkladnom rokovaní uzavrelo pretvoriť porady, už aj v
zmysle dištriktuálneho štatútu, na spolok a poverilo odbor vypracovať
stanovy. Zasadnutie dňa 7. novembra 1912 predsedom predostreté stanovy
spolku po dôkladnom posúdení, bod za bodom, vzalo na vedomie s tým, že
predbežne porady zostávajú síce v doterajšom stave, ale poverený odbor
má znovu celú *vec *preštudovať a v elaboráte podať výhody a ujmy
pretvorenia v spolok a na budúcom zasadnutí predostrieť návrh na
utvorenie alebo neutvorenie spolku. Takto ťažko sme sa lúčili s
poradami, lebo ani v dištiktuálnej správe sme nemali dôveru a záruky, že
spolok nebude úradne brzdený v činnosti. Keď poverený odbor stanovy
znovu preskúmal, opravil a doplnil, zasadnutie dňa 23. júna 1913 ich v
zásade prijalo jednohlasne a uzavrelo pretvoriť porady na spolok.
Stanovy sa vydali na zreferovanie M. Hlaváčovi a potom seniorálnemu
konventu, ktorý nariadil, aby sa referent a predseda spoločne uzniesli
na niektorých zmenách a len potom predostreli sa dištriktu na
potvrdenie. Dištrikt (banský) však urobil zasa niektoré zmeny, menovite
zmenil 10 § v tom zmysle, že neslobodno nútiť učiteľa vstúpiť do spolku,
lebo by tým bola urazená a obmedzená jeho sloboda. Zasadnutie sa dňa 22.
júna 1914 ohradilo proti týmto dôvodom, že i generálny štatút v 35 §
dištriktuálneho štatútu určujúci služobné pomery evanjelického
učiteľstva elementárnych škôl, že každý učiteľ je povinný stať sa členom
učiteľského spolku. Žiadalo dištriktuálny konvent, aby stanovy spolku,
najmä však § 10 a z neho vyplývajúci § 16, lit. e, ponechal a potvrdil,
doložiac k tomu, že i učitelia zvolenského seniorátu majú tak potvrdené
stanovy spolku. Kým sa to nestane, ostáva doterajšie zriadenie. Po
toľkej procedúre dištriktuálny konvent zasadajúci 30. septembra a 1.
októbra 1916 stanovy potvrdil a potvrdzujúcu klauzulu opatril tou
výhradou, že pravidlá štipendiálnej základiny podľa uzavretia
generálneho konventu z r. 1904 sa musia zmeniť na Zakladačnú listinu;
kým sa nezmenia, podpora sa nesmie udeliť. Koľké preháňanie a zabíjanie
času, ktorý sa mohol k vážnej práci u jednotlivcov i v spolku využiť.

Keďže pre svetovú vojnu mnohí učitelia boli povolaní na vojenskú službu,
zasadnutie porád v rokoch 1915 a 1916 prestalo, potvrdenie stanov
dištriktuálnym konventom mohlo byť publikované len na zasadnutí dňa 25.
júna 1917, na ktorom sa definitívne pretvorili porady ev. a. v. učiteľov
v Turci na Turčiansko-seniorálny ev. a. v. učiteľský spolok. Funkcionári
porád sa poďakovali a v rámci pretvoreného spolku sa vykonala voľba
nových funkcionárov na tri roky. Vyvolení boli: Peter P. Zgúth za
predsedu, Gabriel Žarnovický za podpredsedu, Ondrej Kvorka a Oľga
Hrušovská za zapisovateľov, Július Helvigh za pokladníka a Oľga Rollová
za knihovníčku. Za členov výboru: Peter Vencel, Gabriel Žarnovický, Anna
Chorvátová a Kornélia Šestáková. Za pokladníka štipendijnej základiny:
Viktor Ilavský a Jozef Hrivnák. Za zástupcu na seniorálny konvent Peter
Vencel a do seniorálnej školskej stolice Peter P. Zgúth a Mária Šimková.
Predseda oznámil, že pravidlá štipendijnej základiny porád ev. a. v.
učiteľov v Turci premenili sa na Zakladačnú listinu štipendijnej
základiny Turčiansko-seniorálneho ev. a. v. učiteľského spolku, ktorú v
opravenom znení zasadnutie prijalo.

Pretvorení v spolok zostali sme tak, ako sme boli: práca tá istá, ktorú
sme konali, dozor ten istý, ako predtým, iba uniforma nová, úradná. Ale
to nevadilo. V novom zriadení sme nezuniformovali ducha. Zostali sme na
základe „jenž jest Ježiš Kristus." Takto zuniformovaný spolok mal krátky
život. Nové časy --- nový život i na poli školstva.

Pre poplašné zvesti z bojiska riadne zasadnutie r. 1918 nebolo. Čierne
mračná sa rozchádzali na obzore. Zvestovali úsvit. Slnko teplým lúčom
ohrialo srdcia. Rodila sa sloboda slovenského národa. I českého. Krstom
28. októbra 1918 v Prahe a 30. októbra 1918 v Turčianskom Sv. Martine
bola zapísaná do matriky svetovej histórie pod názvom Československá
republika.

Pod dojmom vážnych a radostných, slovenskému národu slobodu rodiacich
dní, zvolal som na 17. december 1918 do Turčianskeho Sv. Martina
mimoriadne zasadnutie, slávnostné zhromaždenie. Otvoril som ho rečou,
vynoriacou sa z hĺbky umileného srdca, že oslobodením národa z
tisícročnej poroby prestala byť i škola mučiarňou a učitelia mučiteľmi.
Vykreslil som v nej minulosť a budúcnosť slovenského učiteľstva. Pro
memoria a na poučenie mladým bratom učiteľom uvádzam ju v doslovnom
znení:

„So srdcom uradostneným a s dušou citom vďaky prekypujúcou pozdravujem
vás na úsvite novej doby, uvoľnených od pút duševnej poroby. Stojíme na
rozhraní: za nami prekonaná púť telesného strádania a duševných nerestí,
pred nami nová púť, plná nádejí a túžob uskutočniteľných. Keď pozeráme
nazad, prichodí nám na um slovo slávneho básnika: do zlých času, Búh to
z nebe vidí, živobytí naše udalo. Veď nebolo krušnejšej doby pre
slovenské učiteľstvo, ako tá, v ktorej sme žili.

Naše utrpenie sa začalo vynesením zákona o potrebe vyučovania maďarskej
reči v ľudových školách. Sprvu len slabo bol priťahovaný škripec nášho
duševného týrania a utrpenia, neskôr však, najmä od času tzv.
apponyiovského zákona nemilosrdne žiadalo sa od nás, čo vyššia moc v
svojom premrštenom záchvate ustálila za cieľ a vrchol ľudovej výučby.

Miesto zásad slávnych učiteľov --- pedagógov, hlavne zásady Jána
Komenského, aby sa výučba na základe materinskej reči diala a tým dieťa
pre život potrebnými božími i svetskými známosťami opatrila, vytýčené
bolo heslo, známe pod menom „direktnej metódy". Vis major žiadala od nás
objekt našej výchovnej činnosti v Turčianskom seniorálnom ev. a. v.
učiteľskom spolku, totiž dieťa pretvoriť, dielo všemúdreho Boha napraviť
a zreformovať. Museli sme teda rečový ústroj jeho uspôsobiť, aby sme mu
neprirodzeným žľabom mohli podať na cudzej roli ducha dorobený chlieb,
namiesto chleba doma dorobeného. Podať cudzími prítokmi pokalenej vody,
namiesto vody z tatranskej žuly prýštiacej. Ak úspech nezodpovedal
merítku zákona, visel nám nad hlavou Damoklov meč, ktorý nám mohol
kedykoľvek padnúť na hlavu. Jedným slovom, boli sme otrokmi svojho
povolania, horší od otrokov v rímskom impériu, ktorým bohatí
patricijovia zverili výchovu svojich dietok, lebo tí prirodzeným
spôsobom, rečou dietkam od Boha danou, konali dielo. Boli sme skôr ako
tí v službe egyptskej z ľudu židovského poverení, aby sami neboli
trestaní, bitím poháňali k úsilnejšej a výdatnejšej práci ľud izraelský.

Ale bol by som nespravodlivým, keby som pripomínal len hrozby, ktorými
nás poháňali k práci. Veď podľa známeho „od ut des" zriadili nám platy,
vypisovali domény, aby pomocou toho dosiahli cieľa svojej hriešnej
utopie, vyzliecť skromný slovenský ľud z halenky a obliecť ho do
vyšujtášovanej mentieky v citovom i v rečovom zmysle. Azda mnohí z nás,
aby o ten belší chlieb neprišli, alebo mimo nás, aby dosiahli lákavej
odmeny, usilovali sme sa, hoci i krutým spôsobom, neláskavosťou a
trestom vbíjať do útlych rozumkov plody cudzieho ducha. Tým sme sa stali
z otrokov otročiteľmi. Či sa mohli dietky naše vinúť k nám s úprimnou
dôverou a láskou? Či videli v nás otcov láskavých a dobrodincov? Či
neúprimnosť a neláskavosť nepreniesla sa zo školy aj do života? I dobrý
pomer medzi nami a rodičmi bol valne porušený, veď práve tento
neprirodzený systém dal príčinu k sporu a neúcte. Tí však spomedzi nás,
ktorí sme sa usilovali pomocou materinskej reči vyhovieť zákonu, konali
sme tak so sebazaprením a za cenu svojho zdravia. Ale ani jedni, ani
druhí nestáli na úrovni pravých učiteľov a vychovávateľov ľudu. Boli sme
skôr mučiteľmi seba i dietok.

A dnes? Dnes hľadíme v ústrety krajšej budúcnosti vo svojom povolaní.
Objekt našej práce treba naprávať, reformovať. Máme ho taký, aký vyšiel
z ruky Tvorcovej. Nemusíme ho chovať chlebom v cudzej pôde dorobeným,
lež chlebom, hoc i čiernejším, ale zdravým a záživným z vlastnej role
ducha, nie cudzími prítokmi kalenou vodou napájať, ale vodou
pramenistou, z tatranskej žuly prýštiacou, ktorá iste zahasí duševný
smäd.

Drahí bratia a milé sestry! S chuťou sa dajme do práce na svite novej
doby: vstaňme včasne a pritknime pluhy do role plevelom, rním a hložím
pomstenej; naberme do rozsievky čistého zrna; ak ho nemáme, poďme k
bratovi, ktorý má nadostač a vďačne, bez úroku požičia, alebo práve
daruje. I riadu, ak sme si svoj v štokovitej pôde polámali, vďačne
poskytne. Len sa rezko a s chuťou do práce, lebo požehnanie, úroda bude
už naša, dietky naše ostanú doma, talenty nesplavia sa dolu Váhom,
Nitrou a Hronom do Dunaja a budú veľadiť cudzí majetok. Už „dosť dane
ducha vtieklo do pokladne nespornej." --- hovorí Hviezdoslav. Oddnes
plňme už svoju pokladňu. Verím, že pochopíme dnešnú dobu a nádejam sa,
že Boh pomôže a požehná našej práci."

Na návrh predsedu zhromaždenie jednomyseľne a s oduševnením prijalo a
poslalo Národnej rade v Turčianskom Sv. Martine *rezolúciu v *tomto
znení:

„Uzavretie Turčianskeho ev. učiteľstva zo zhromaždenia
Turčiansko-seniorálneho ev. a. v. učiteľského spolku, konaného dňa 17.
decembra 1918 v Turčianskom Sv. Martine.

Turčiansko-seniorálny ev. a. v. učiteľský spolok sa podriaďuje
Slovenskej národnej rade v Turčianskom Sv. Martine, jej uzavretia a
nariadenia v každom ohľade sa zaväzuje plniť. S radosťou a nadšením víta
ten večne pamätný, všesvetový prevrat, následkom ktorého duševne i
hmotne bitý a týraný slovenský národ sa oslobodil spod tisícročného
ujarmenia a putá otroctva zo seba striasol. Jasá a plesá, že slovenskí
učitelia sú oslobodení spod neznesiteľného duchovného jarma, pre ktoré
ako im, tak aj útlemu slovenskému podrastu boli školy trápnou mučiarňou.

Vrele pozdravujeme československý slobodný štát v tej pevnej viere a
nádeji, že v ňom slovenskí učitelia dosiahnu splnenia svojich túžob a
nádejí. Spolu tlmočí svoju najhlbšiu úctu a vďaku veľkému mužovi
Wilsonovi, uskutočňovateľovi, zástancovi a hlásateľovi samourčovacieho
práva národov, ako aj ostatným slávnym mužom, pracujúcim a bojujúcim za
uskutočnenie Československého štátu.

Dané v zhromaždení vyššieho dáta v Turčianskom Sv. Martine.

Peter P. Zgúth, predseda v. r.

Ondrej Kvorka, zapisovateľ, v. r.

\<h1\>SLOVNÍČEK VÝRAZOV\</h1\>

Ad maiorem patriae gloriam --- *k väčšej sláve vlasti*

anklagen (z nem.) --- *obžalovať, žalovať*

apeláta --- *odvolanie*

delektovať --- *zabávať sa*

derogovať --- *zrušiť právne ustanovenie*

dolce far niente --- *sladké nič nerobenie*

drahne --- *zriedkavo, riedko*

efor alumnie --- *správca školskej jedálne*

ejlénovať (z maď.) --- *prevolávať na slávu*

exekvovať --- *dodržiavať, vykonávať*

ferman --- *úradné nariadenie*

hazafi (z maď.) --- *vlastenec*

hazafícke výbuchy --- *výbuchy vlastenectva*

hospoda (zastar.) --- *ubytovanie študentov, najmä na súkromí*

impurum --- *na nečisto, prvopis*

intimát --- *obežník*

lajblík --- *vesta*

mlunná iskra --- *elektrická iskra*

mondokovať (z maď.) --- *hovoriť*

na gaudium --- *na radosť*

odbavovat\' --- *vykonávať náboženské úkony*

pedel --- *pomocný zamestnanec školy*

plaid --- *vlnená prikrývka*

pretendent --- *uchádzač*

próba --- *overenie predpokladov pre výkon učiteľskej a kňazskej služby*

purum --- *čistopis, na čisto*

rov --- *hrob*

sinekúra --- *zverenie úradu, funkcie spojenej s dôchodkom*

substitúcia --- *uhradenie*

unikum --- *ojedinelý zjav*

vokatoriálne --- *na základe vokátora, zmluvne*

votovať --- *odsúhlasiť hlasovaním*

\<h1\>**Edičná poznámka**\</h1\>

*Rukopis diela Patra Pavla Zgútha Pamäti slovenského učiteľa (kantora)
je uložený v Archíve literatúry a umenia Slovenskej národnej knižnice v
Martine pod prír. č. 1071/65 (ev. č. 1873). Predkladaný text sme
čiastočne upravili v duchu súčasného gramatického a štylistického úzu.
Vynechané boli pasáže, ktoré sa nedotýkali bezprostredne školstva,
učiteľskej a pedagogickej činnosti P. P. Zgútha.*
