# ČASŤ PRVÁ

## I

Pyšno si počínavajú biskupskí tajomníci oproti duchovenstvu, pretože
cítia, že mnoho môžu v biskupstve. Tak si počínal i tajomník biskupa
Anonyma, muž už vo veku, tlstý, s lícami ako organy, oproti Žarnovičovi,
ktorý sa práve vrátil z viedenského presbytéria, štíhlemu, asi
dvadsaťsedemročnému mužovi, doktorovi filozofie a teológie.

Po teologických štúdiách dokončených v Pázmáneu poslal ho ešte biskup,
už vysväteného, do presbytéria, aby sa úplne vzdelal a zložil doktorát.
Mienil ho urobiť v semeništi učbárom a časom povzniesť k hodnostiam.
Doktorát síce obsiahol so zvláštnou pochvalou, ale bol akosi napochytre
predčasom povolaný biskupom naspäť.

Teraz sa prechádzal v plnej gále, v reverende a s hodvábnym plášťom na
pleciach, s tajomníkom mlčky po chyži. Darmo sa spytoval tajomníka, načo
ho biskup tak napochytre povolal; čo obmýšľa s ním? Tajomník odvetil, že
nevie, len sa usmieval, vypúšťajúc kotúče dymu, až vstúpil do chyže
archivár.

Tento bývalý spolužiak Žarnovičov riekol, mädliac si s úsmevom ruky:
„Jeho excelencia čaká na teba."

Žarnovič hneď pochytil svoj rohatý tripič a šiel. Archivár vrhol za ním
kríž: „Pax tibi, pansláv!"

„Ten nevďačník," prehodil pyšne tajomník.

„A veľký nevďačník," dodal archivár. „Biskup chcel učiniť z neho človeka
a Žarnovič sa zverbuje medzi panslávov, na večnú hanbu doteraz
nepoškvrneného biskupstva."

„A na svoje nešťastie," dodal tajomník. „Jeho excelencia nezverí mu viac
nádejnú mládež."

„To, to!" zasmial sa archivár, „capa za záhradníka. Mne len to je divné,
že sa mohol ako zeman splichtiť s tými hurbanovskými zradcami!"

Tak títo v skromnej, papiermi naplnenej tajomníkovej chyži. Nazrime do
skvostnej paloty biskupskej.

## II

Táto palota je maľovaná, drahocennými obrazmi ozdobená, parketovaná,
vyvoštená, čalúnmi postretá, lesklým náradím zásobená. Biskup Anonym
sedí na červenej pohovke s jedným kanonikom. Je to muž stredných rokov,
kanonik už starec s riedkymi vlasmi, začesanými k tylu. Obaja majú
pohodlné cimády, biskup malinkú červenú čiapočku na hlave a v ruke list.

„Doktorát zložil chválitebne," sloví tento, „ale čo z toho, keď na také
scestie stúpil, ako tu píše predstavený presbytéria. Samo ministerstvo
vnútorných vecí upozornilo na neho ako nebezpečného pansláva. Pri
vyšetrovaní sa vykľulo, že Žarnovič tovarišil sa odpočiatku s tými
najpodozrivejšími ľuďmi vo Viedni; ba našli sa u neho i ruské knižky."

„Ruské knižky!" tlesol do dlaní kanonik s výrazom veľkého úžasu.

„Teraz neviem," pokračoval biskup, „čo si počať s tým človekom? Keby bol
ešte svetským, vystrčil by som ho doprosta, vysväteného raz biskupstvo
už viac odstrániť nemôže."

„Za kaplána ho," radil kanonik, „dakam k dobrému vlastencovi, aby sa
trochu pri ňom napravil."

„Rád by som ho ešte predsa vopchal do toho semenišťa," pomykol si biskup
čiapočku na hlave. „Tí hráči tam len kazia mládež, vychovávajú takých
chlebárov, ako sú sami."

„A Žarnovič nám dochová panslávov," namietol kanonik.

„Učiním mu to nemožným," osvedčil sa odhodlane biskup. „Zakážem mu
prísne hovoriť či verejne či súkromne s chovancami o národnosti. Musí sa
držať výlučne vedy teologickej. Noviny a knižky slovenské všetky zo
semenišťa vyobcujem."

Vtom vstúpil predvolaný Žarnovič so spusteným plášťom a tripičom v ruke.
Biskup poskočil mu v ústrety k dverám a sám mu podal ruku na bozkanie.

„Pekné veci mi tu píšu o vás. Dali ste sa tam vo Viedni do spoločnosti s
hurbanistami a panslávmi. Preto som vás odvolal pred časom."

„Narodil som sa," pozrel mu Žarnovič smelo v oči, „zo slovenských
rodičov. To nezapriem nikdy za žiadnu cenu, a hotový som reč svoju
materinskú vzdelávať, osvetu Slovákov všemožne napomáhať."

„Našli u vás ruské knižky," vyčitoval mu ďalej biskup.

„To prináleží k štúdiám, ktorým som sa venoval," vyhováral sa Žarnovič.
„Žiadne nárečie slovenské nemôže sa zdarile pestovať bez známosti
všetkých ostatných nárečí tohože jazyka."

„Teológiu vám pestovať, nie reči," namietol opodiaľ stojaci kanonik.

„Bez reči vedy niet," odvetil Žarnovič.

Biskup riekol: „Bojím sa síce zveriť vám mládež, učiním však próbu.
Pôjdete do semenišťa. Ale musíte sa podrobiť napred skúške. Bo tu sa
píše o vás, že i vaše pravoverie je podozrivé. Tiahnete vraj k východnej
schizme."

Žarnovič vytiahol svoje doktorské diplomy. „Tu môj dôkaz, že som prestal
všetky aj najprísnejšie skúšky. Novým sa nepodrobím, a prosím ušetriť ma
od toho, aby nedoktori skúšali doktora."

„Čo?" vzplanul biskup, ktorý ani sám doktorom nebol. „Ja nemám právo
skusovať vás? Teraz som voľný od daného vám slova. Nechcete sa podrobiť
skúške profesorskej, podrobíte sa teda v semeništi ,skúške synodálnej\',
a to hneď, aby sme videli, či sa vám môže zveriť kaplánka."

„Skúške synodálnej bez synody," riekol ticho urazený Žarnovič a ukloniac
sa odišiel.

„Čakaj, tvrdohlavý pansláv!" pohrozil za ním biskup. „Ukážem ti márnosť
tvojich doktorských diplomov."

## III

Na tretí deň potom sedel biskup pri stole so svojimi dvoranmi a správcom
semenišťa, ktorý bol súčasne kanonikom.

Mal tú múdru zásadu, že ani najlepší obed nič nestojí bez koreniva
žartov a veselej mysle. Preto odkladal, idúc k obedu a večeri, všetky
starostí, usiloval sa byť pri stole veselým a vzbudiť veselosť.
Žartoval, smial sa, pobádal k tomu iných. Prišiel pritom obyčajne dakto
z duchovenstva do reči. Rozprávali sa žartovné skutky o jednom, o
druhom, zo starých, nových i najnovších čias. Dvorania, znajúci jeho
povahu, postarali sa vždy o to, aby ulovili dáke novinky.

Teraz bol v reči Žarnovič, menovite jeho synodálna skúška bez synody.
Správca semenišťa líčil so smiechom, ako tvrdo padlo doktorovi podrobiť
sa skúške profesorov nedoktorov. Títo, majúc zub na neho, zriekli sa.
Každý predložil zo svojej vedy doktorovi tie najjednoduchšie,
najprimitívnejšie a najľahšie otázky, na ktoré by najchatrnejší
seminaristický chovanec bol na uspokojenie odpovedal, ako: koľko je
Bohov? atď., a potom ho chválili, keď dobre odvetil. V zátvore ho držali
celý deň a celú noc, dali mu veľmi skromne jesť a striehli nad ním ako
nad väzňom. Pri dverách stála stráž, ktorá ho i v čas prirodzených
potrieb sprevádzala. Naložili mu vypracovať chriu o škodlivosti pýchy.

Toto rozprával správca so smiechom a biskup sa tak rehotal, že sa až za
brucho lapal.

Smiech však ustúpil prísnosti, keď sa spýtal biskup tajomníka, či už
zvestoval vyskúšanému, že pôjde za kaplána k Virasztóovi.

„Zvestoval som mu," riekol tajomník, „ale Žarnovič sa osvedčil
odhodlane, že na žiadnu kaplánku nepôjde. Učinil pritom takú zúrivú
tvár, že som sa ho až zľakol."

„Čo? Nepôjde?" začervenal sa biskup. „Bude odporovať svojmu prelátovi?"

„Ja sa opovažujem prosiť za neho," ozval sa správca semenišťa pokorne.
„Bojím sa prílišného dráždenia toho srditého pansláva. Nechcel by som ho
hnať na kraj zúfalstva. Časy sú také, že by nám mohol narobiť veľkú
ostudu. Bolo by mu predsa pohodiť dáku chudobnú faričku."

„Práve je uprázdnená baraňanská," ozval sa tajomník.

„Bojím sa," namietol biskup, „zveriť mu samostatne akúkoľvek odľahlú
obec. Pokazí ľud panslavizmom."

„Len by ho ľud strpel," bránil svoj návrh tlstolíci tajomník.

„Dobre teda," privolil biskup, „nech ide za administrátora, až sa mu
vyzíska od patronátu prezenta. Píšte Huňásovi, nech ho ta uvedie."

## IV

Spomenutý, biskupovi veľmi milý muž Huňás, bol farárom v mestečku
Krivošanoch a súčasne vicearchidiakonom. Jeho posielal ešte i do cudzích
dištriktov, kde chcel prísne proti farárovi zakročiť, bo znal jeho
neuprositeľnú tvrdosť. Bol to muž obstarný, v tvári vzozrenia tak
odpudzujúceho, že sa ho až zľakol, kto ho prvý raz uzrel. Platil za
veľmi učeného, ale mal len novinársku vzdelanosť. Po maďarsky hovoril
slabo, pokladal sa však za veľkého Maďara a bol zaprisahaným nepriateľom
Slovákov. Bol veľmi skrbný, preto i nahrabal hojne, mal svoje vlastné
veľké gazdovstvo, dva domy a hojné listiny v sporiteľni.

Stretáme sa s ním po prvý raz pri skromnom obede doma. On sám sedí za
vrchstolom. Na pravej ruke jemu po boku, ako hosť, jeho miláčik plebán
Virasztó, prvotne Výrostko, mužík malý, tmavej pleti, besný maďarón. K
nemu to mal ísť Žarnovič za kaplána s veľkou ujmou. Bo Výrostko bol jeho
spolužiak a nenávideli sa nesmierne. Preto sa i Žarnovič vzoprel
biskupovým úmyslom tak odhodlane. Potom tu sedeli, ako domáci, dvaja
kapláni, obaja maďarského ducha.

Títo nahradzovali málomluvnosť prednostovu. Najprv rozprávali, čo
súkromne počuli o práve kypiacej talianskej vojne, o uhorskej légií
zbierajúcej sa v Itálii a o nádejach vlastencov.

„Dvojhlavej potvore v Lombardsku je úzko," poznamenal Virasztó. „Légia
uhorská v Taliansku obnáša už dvadsaťtisíc dobrovoľníkov, všetko mužov
smelých a ľudí vzdelaných. Vtrhnú do Dalmátska a Chorvátska. Chorváti
prijmú Kossutha s otvorenými ramenami. Tá odplata, akú dostali vo
Viedni, zmierila ich s Uhrami."

„Ale náš generálny prokurátor má úzkosť," uškrnula sa farárova tvár za
vrchstolom.

„Poriadne," prisvedčil Virasztó. „Dechtiar mnoho prispel k obsadeniu
úradov Čechmi. Blíži sa čas účtov pre toho pansláva."

„A vy," ozval sa kaplán, „dostanete pansláva za pomocníka."

„Ja? Koho?"

„Nuž Žarnoviča. Biskup ho odvolal z Viedne, lebo ho tam mali obesiť:
Našli uňho ruské ruble a veľmi nebezpečné ruské listy. Učbárom už
nebude. Biskup pošle doktora na učenie k vám."

„To by mi bolo treba!" zaškaredil sa Virasztó. „Boli sme v škole
úhlavnými nepriateľmi. Radšej žiadneho kaplána než tú pyšnú hlavu."

„Nebojte sa nič," potešil ho Huňás. „Moji kapláni ulovili lživú povesť.
Je pravda, že biskup Žarnoviča pre panslavizmus z Viedne odvolal a s
náramným hnevom prijal; ale poslal ho do Baranieho za administrátora. Ja
som dostal úradné vyzvanie uviesť ho do fary."

„Medzi dobrých ta príde," zasmial sa škodoradostne Virasztó. „Baraňanci
sú známe šelmy, neúctiví surovci, nadmieru smelí korheli, neskrotiteľní
divosi, ktorí ani boha samého neuctia. S úbohým starým vadili sa v
chráme a pokutovaný bol farár. Z Baranieho ešte žiaden poctivo
nevyšiel."

„Žarnoviča bude podporovať prokurátor Dechtiar," slovil Huňás. „Obaja sú
panslávi a Dechtiar prorok sedliakov."

„Možno," kývol Virasztó plecami, „ale práve Dechtiar je vidla na
vyhadzovanie farárov z Baranieho. Všetka neúcta a vzbura Baraňancov
proti farárom pochádza vlastne od neho. Sedliaci bežia k nemu pri každej
maličkosti so žalobami a Dechtiar hneď káže písať inštancie."

„A biskup," ozval sa kaplán, „hneď je hotový so súdom, náhle príde
žaloba na farára. Keď oproti tomu žaluje sa farár, biskup kývne plecom:
nemôžem spomôcť."

„Ozaj," lapil slovo druhý, „mnohí biskupi majú moc len na naše
trestanie, na ochranu nie. Ich krivuľa je vždy zdvihnutá na nás, nikdy
nie na našich krivditeľov. Ako príde žaloba na nás, už sme stratení.
Viny dosť, že žaloba prišla. Už tým samým sme hodní trestu, že sa našiel
taký, komu sa neľúbime. Predpokladá sa, že farár nemôže byť nevinný,
náhle sa nájde žalobník. Musí byť zlý, povedá sa, keď prišla sťažnosť na
neho."

„To isté platí o vrchnosti a súdoch svetských," pokračoval ten, čo
započal. „I tu nech sa farár so žiadnou žalobou neukáže. Akákoľvek
krivda sa mu stane, vždy len on vinný, bo by sa to dobrému farárovi
nebolo stalo. Že nás vyrovnali so svetskými, to je lož. Vyrovnali nás až
nazbyt v bremenách a povinnostiach, ale v práve veru nie! Za zločin
vlečú nás do žalára, ale pred krivdou záštitu nám nedajú. Duchovenstvo
je mimo ochrany zákonov postavené."

Tak sa roztúžili kapláni pri spomienke na zlopovestné Baranie.

## V

Vstúpime už do tejto malej, na mape Illincovej zrejmej Sodomy, kde mal
nájsť panslavistický doktor odmenu svojej pilnosti a dobre vynaložených
mladých liet, a to na celý život.

Veľký krik sa ozýval na ulici. Richtár Belko stojí s úradnou palicou
pred ošarpaným domom Kotrbacovým a rozkazuje mu priahať po nového farára
na kapitulu.

„Čo? Po toho zemana?" vreští tento na svojom zasmetenom dvore,
„prisahám, nepôjdem. Čerta sme vyhnali, diabla si privezieme. Nepôjdem!
Z toho nikdy dobrý farár nebude. Taký sprosták. Keď už bol vysvätený,
poslali ho znovu do školy do Viedne, bo doma ničomu sa nemohol naučiť.
Učil sa i doktorstvo, i tam nič. Sprosták ako sprosták. Keby som mal tak
hlúpeho syna, uťal by som mu hlavu na kláte ako husi. Druhí kňazi len sa
smejú z neho, prezývajú ho, že to taký akýsi pán Sláv. Nech ide, kto
chce, ja, prísahám bohu, nepôjdem!"

Na tento krík otŕčali sa už spoza plota ženské a detské hlavy.

„Čo to za pán Sláv?" ďubol richtár Belko lieskovicou do zeme.

„To je taký sprosták," vrešťal Kotrbac, „čo ani po slovensky nevie,
akýsi Nemčisko, či Maďar, či čo, taký huncút zeman. Bude nám tu chcieť
rozkazovať."

„Ako to vieš, že je zeman?" namietal richtár. „Ja ani meno jeho ešte
neznám."

A mal v tom tento zvláštny sedliak pravdu. Bol to večný behúň a
bezpríkladné vtieravý bezočivec. Chodil ustavične krížom-krážom po
furmankách a všade sa vtisol ako nezbedná mucha, k pánom, biskupom,
farárom, kaplánom, učiteľom, mešťanom, židom; všade sa pustil do reči,
zbieral novinky, roznášal klebety. Potom mal vecné pravoty s celým
svetom. Všetky správne i súdne úrady mali s ním do činenia. Kde ho
jednými dverami vystrčili, ta vošiel druhými. Písal i cisárovi do
Viedne, aspoň raz v mesiaci. O všetko sa staral, len o svoj dom nie.
Role, lúky mal pozastavované, škapky len kosť a koža, kravku jedinú bez
chvosta, budúnky leteli na hromadu, v dome ustavičný plač, útek ženy,
detí. Celý svet mal ho za lotra a blázna, on ale pokladal sa za obhajcu
pravdy, držal sa za najväčšieho mudrca a za najdôležitejšiu osobu po
cisárovi. On a cisár dajú tým pánom, tým rebelantom, počkaj! To boli
jeho večné myšlienky. Mal ale, pri svojej nepokojnej zvedavosti a večnom
blúdení, podivnú známosť osôb. On každého znal osobne a podľa mena.
Vyňuchal tiež novinky. Nedarmo teda sa chlúbil, že zná všetko. Vyzvedal
i o novom farárovi, kto je, čo je; lenže pomluvy, ktoré o ňom počul po
farách, pochopil svojím zmäteným korheľským rozumom. Najviac sa mu pri
ňom neľúbilo to, že je zeman. Lebo bol veľkým nenávistníkom zemianstva
tak, ako jeho ujec, generálny prokurátor Dechtiar.

„Dakto musí ísť po farára," nástojil richtár, „a tebe rozkazujem.
Priahaj!"

„Kto si ho vyvolil, nech ide," odvrkol Kotrbac. „Načo nám tu posiela
biskup takých kadejakých zemanov, čo ich ani neznáme?"

„Veď je nie čert, hoc je i zeman," ozvala sa cez plot suseda. „Pekne
veru sa hotujeme na prijatie nového duchovného otca."

„Nech si ide na svoju kúriu," vrešťal Kotrbac svojím večne zachrípnutým
hlasom. „Ja nepôjdem po neho, ale ho vyženiem. Vyhnal som starého, ta
vyženiem i mladého. Biskupa znám, bol som u neho. Dobrý pán, môj
priateľ, on mi kvôli urobí. Dá nám toho kaplánika, čo ja znám. To bude
kňazík," mlsol, „nie taký huncút zeman."

Vtom nadišiel Capinos, jediný úplne triezvy sedliak v Baranom, mužík
chudorľavý, s maličkou tváričkou, vyčnievajúcou briadkou, veľký
svätúško, ale i chytrák. Chodil po všetkých odpustoch modliť sa, zem
bozkávať, ale i po všetkých trhoch klamať rozmanitými úskokmi pri
statku. Nebolo nábožnejšieho človeka v chráme, lež ani väčšieho šibala v
obchode. Podivuhodná bola jeho pamäť. Raz vypočutú kázeň znal i o šesť
rokov temer doslovne. Vedel liečiť statok, zvlášť kone a ovce od prašín,
a široko-ďaleko ho na to potrebovali. Na sebe mal vždy, i v lete, vetchú
bundičku. I teraz sa zjavil v nej pred Kotrbacovým domom.

„Iď, iď," harušil ožralého krikľúňa. „Ešte nový farár ani nevkročil do
fary, už ho vyháňame. Ty by si tak chcel zachádzať s farármi ako s
koňmi. Keď nevládze, kolom do neho, pokiaľ ho nedobiješ."

„A komu rozkáže chudobný človek," zarehotal sa ožran, „keď nie svojmu
koňovi, psovi, organistovi a farárovi? Ja to používam tých popov jedného
proti druhému a tak bijem popa popom."

„Iď, ty pálenčená bočka!" odpľul Capinos.

„Ba ty iď," vysmieval sa mu Kotrbac. „Ty dupok! Smrdíš v tej bundičke
ako dudok. Ale už len pôjdem," oblizol sa. „Ak bude dobrý, dobre; keď
nie, mám pár groši na jednu inštanciu. Vyhodil som na psom drúku
jedného, vyhodím ich i dvadsať. S farármi teraz krátky proces. Máme
biskupa dobrého. Viete, ako nám musel starý štólu navracať a pred
Huňásom na stôl peniaze čítať?"

Takúto bezuzdnú, nekonečnú ošemetnosť zapríčinili v Baranom biskup a
Huňás, lebo uviedli farára v ľahkosť. Následky toho a ešte väčšiu
neopatrnosť biskupskú a zlobu lživých bratov mal skúsiť úbohý Žarnovič.

## VI

Jeho skromný nábytoček ponosili ľahko sedliaci, ktorí ho priviezli, do
pustej fary, kde hlas tak sa ozýval ako v prázdnom sude. Posteľ, stolík,
dve stoličky, kufor, zväzok perín, dve debny kníh, to bolo všetko, čo
neporiadne pohádzali okolo stien. Najpotrebnejšie kuchynské náradie
odvláčila gazdiná do čeľadnej chyže.

Všetko už bolo tam, čo malo byť, keď vkročili vozkovia, richtár Belko s
paličkou a organista v poplátanom a predsa ešte deravom kabáte,
neoholený, so strniskom na brade.

„Priviezli sme ich statočne, ich milosť pán farár," riekol jeden z
vozkov, „nechže nám už teraz vyhodia dačo na pálenku."

„Vypite radšej holbu vína," siahol Žarnovič k tenkému pugiláru a vyhodil
bezočivcom zlatku.

Richtár sa ozval: „Do pustej prišli fary, ale naplní sa to skoro, bo
naša fara bohatá."

„Veru nie hockde má sa farár tak dobre ako u nás," prisvedčili sedliaci,
„bo u nás cisár platí."

Kotrbac riekol svojím chripľavým hlasom: „Len nech držia, pán farár, s
nami."

„A s kým by som mal držať, ak nie s vami?" usmial sa prívetivo Žarnovič,
ktorý naozaj vstúpil medzi nich plný svätej lásky a najväčšej ochoty
napomáhať ich duševné a hmotné blaho. „Odkázaní sme jedni na druhých, ja
na vás, vy na mňa. Spolu musíme znášať, ako verní manželia, i radosť i
žalosť."

Riekol to pohnutým srdcom a s poľutovaním. Lebo myslel, že sedliaci
vyslovili proti tomu svoju sťažnosť, že farári obyčajne do jedného mecha
dujú s pánmi. Ale nasledujúce reči ho presvedčili, že tu je dačo iného
pod pokrývkou, nie pýtanie ochrany, lež mrzuté vypínanie sa sprostáctva.

„Nech poslúchajú nás, ta bude dobre," obzrel sa Kotrbac po sedliakoch.

„Ja tak rozumiem svojmu povolaniu," zavrátil ho zarazený Žarnovič, „že
vy máte poslúchať mňa, nie ja vás."

„Tak veru," prisvedčovali sedliaci. „Ovečky musia kráčať za pastierom."

Prišla potom reč na odstráneného farára. Sedliaci ho obsypali žalobami,
že bol lakomý, tvrdý, vyberal štólu, ktorú potom musel vracať, vadil sa
a socal s ľuďmi v kostole pre rokovinu.

„Nechválim to," krútil Žarnovič povážlivé hlavou, „lež ani vás chváliť
nemôžem. Ako by to bol mohol učiniť, keby ste vy boli vyplnili svoju
povinnosť voči nemu? Farári tiež nemôžu žiť z povetria."

„To bol len taký starý frfrák," žaloval ďalej Kotrbac. „Ani kázať
statočne, len nadávať do korheľov."

„V tom ja tiež nebudem inakší, ak mi príležitosť dáte," osvedčil sa
prosto Žarnovič, vidiac drzosť divochov a mysliac si, že na takéto hrubé
drevo treba od počiatku len sekeru. „Farár je na to, aby napomínal a
karhal lživých kresťanov, ktorí len vieru majú, ale statky kresťanské
nemajú."

Kotrbac sa obzrel po sedliakoch s mihnutím, potom bozkal farárovi ruku:
„Teraz máme, chvalabohu, farára mladého, učeného, dobrého. Nech ich len
Kristus Pán živí, aby sa u nás zostarali a zomreli. Len nech postavia
iného kostolného gazdu. A hejže?" obzrel sa po sedliakoch, „a hejže,
druhého chceme kostolného gazdu? Ja nemusím byť, ale toho Truľa
nechceme, a hejže?" oblizoval sa.

„O tom teraz hovoriť je nevčasné," odmrštil to Žarnovič a sedliaci sa
pratali von.

Pri odchode len Kotrbac bozkal zase ruku farárovi, ale na dvore sa
osvedčil: „Ten, prisahám bohu, zelenú kapustu u nás jesť nebude. Počuli
ste ho. Sám sa osvedčil, že nebude lepší ako ten starý zdierca. Ja,
prísahám, popovským poddaným nebudem. Darmo robiť a dávať prestalo.
Popov platí cisár, nám musia slúžiť zadarmo."

„Ale po slovensky predsa zná," zasmial sa richtár, „a ty si povedal, že
je akýsi pán Sláv."

„Dajmibože," kývol Kotrbac pohrdlive plecom. „Po slovensky vie i môj
kôň. Vijo!" praskol do škapky bičom a von zo dvora.

V krčme potom prepila sa darovaná zlatovka a viac sedliackych pri nej s
rozličnými úvahami o novom farárovi, pričom najviac sa ozýval chripľavý,
chriašteľovmu škreku podobný hlas.

## VII

Farár sa spytoval organistu, ktorý ostal po odchode sedliakov, čo to za
človeka ten územčistý, širokoprsý, zachrípnutý.

„Večné motovidlo," odvetil organista, „klebetník, poburovateľ, žalobník,
nestydatý behúň, snovač pravôt, luhár, šialenec a nadovšetko korheľ.
Zapríčinil starému pánovi tisíc nerestí a naposledok ho vyhnal nie po
nič. Naviedol obec na inštanciu, biskup prijal všetko za svätú pravdu,
odstránil farára bez okolkov. Tí terajší biskupi akosi nezastávajú
farárov, lež uvodia ich v ľahkosť pred ľudom. Že starý pán vyberal o pár
grajciarov štóly viac, keď teraz hodnota peňazí tak klesla a sedliak
stal sa slobodným držiteľom zeme, musel neborák pred vyslaným
vicearchidiakonom tu na fare vracať každému jeho grajciare. Sedliaci to
potom prepili v krčme s chachotom a neslušnými uškľabmi. Ten biskup, ja
neviem, azdaj chce, aby nás farárov a organistov korheli metlami vyhnali
z dediny. I ten vicearchidiakon Huňás, tie kliešte biskupove, je tiež
taký. Majúc rozkaz, mohol to činiť aspoň miernejšie, nie tak krikľavo, s
takým zhonom ľudu a s takou ostudou farárovou. Nemilosrdný to korbáč v
ruke biskupovej."

„A čo to bolo s tou zvadou v kostole?" pýtal sa ďalej Žarnovič.

„To bolo takto," odkašlal organista a upravil na sebe poplátaný kabát.
„Sedliaci nielen že sa nestali štedrejšími po zrušení panštiny, lež
chceli aj farské a organistovské povinnosti striasť celkom zo seba. Ani
robiť, ani rokovinu dávať. Keď ich harušil za to farár z kazateľnice a
spýtal sa, prečo nečinia povinnosti svojej zadosť, vstal v lavici ten
lotor Kotrbac a vykríkol: „Nuž preto, že darmo robiť a dávať prestalo!
Ich platí pán cisár, ta nám musia slúžiť zadarmo!" Rozjarený farár
zbehol z kazateľnice a vysocal Kotrbaca von. Ale sedliaci zaujali sa za
podliaka, vyšli za ním všetci von, zanechali nás samých v kostole. Starý
pán zadal rušiteľa služieb božích na súde, ale kto sa teraz za
cirkevného služobníka zaujme? Vec na súde ani hore nevzali.

Inakšie mali šťastie sedliaci so svojou lživou inštanciou na odstránenie
farára. Luhali nestydate a bezbožne, ako že farár neučí katechizmus, čo
mu sami nemožným robia. Bo keď zdržujeme, ja i kostolník, z chrámu
utekajúcu mládež, odsotia nás, až kozla prevrátime. Taká to tu Sodoma.
Dali napísať, oplani, aj to, že farár ani modliť sa nezná, pretože vraj
vynecháva \'sláva\'. A biskup, nie žeby bol dal vec vyskúmať a vinných
tiež potrestať, len farára poslal s hanbou preč. Bezbožníci sa smiali,
úbohý starec pošiel so slzami. Mne ho je srdečne ľúto. Dobrý to bol
človek. Na ostatnú jeho kázeň budú lotri pamätať, bodaj by sa nevyplnilo
na nich, čo im zaželal."

„Dosť, dosť," pretrhol ho Žarnovič. „Sedliakov neomlúvam, ale i farár
ukázal pritom nehodnú surovosť. Povedzte mi radšej dačo o miestnom
panstve."

„Toho akoby nebolo," riekol organista. „V grófskom kaštieli býva žid,
pán Baraňanský ani o farárovi, ani o mne, ani o kostole nič počuť
nechce. Katolík je, ale v kostole nikdy sa neukáže tak, ako jeho
kalvínska pani. Pod službami božími poľúva. Starý pán nikdy nechodil k
nemu."

„A čo dáva panstvo farárovi a organistovi?" opýtal sa Žarnovič.

„Sto bohov a tritisíc teremtettov," kývol organista plecom. Spytoval sa
i na školu, ako ju navštevujú deti.

„Z päťdesiat povinovatých," ovesil učiteľ hlavu, „chodí päť-šesť asi za
dva mesiace, bo v lete je robota a v zime je chladno."

Novoprišlý farár mal o čom premýšľať v prvú noc na pustej fare.

## VIII

Ráno ho potešil richtár účtami za obielenie fary. Platilo sa vraj za
bočku vápna dve zlatovky, za privezenie jedna, bieličkám dva, za štetky
jedna, spolu šesť zlatoviek. Žarnovič pokrútil nad takou šľachetnosťou
hlavou, ale pohodil oplanovi nestydato žiadanú sumu.

Okolo poludnia prikvitol v Baranom dobre známy vicearchidiakon oddať
novému administrátorovi kostolné a farské veci podľa zoznamu, čo v tak
chudobnej cirkvi ľahko sa stalo. Na fare nič iného nebolo, ako zápisnice
a jeden roztrhaný breviár, v chráme kazuly, kamže, obrazy, svietniky a
podobné skromnučké náradie.

Po dokončení úradnej práce riekol Žarnovič: „Ráčte vziať za vďak s
obedom, aký môže predložiť začiatočník, ktorý práve prišiel."

„O to je postarané," riekol Huňás a skríkol na kočiša, aby vniesol, čo
tam na vozíku. „Vedel som, kam idem. Vy budete mojím hosťom, nie ja
vaším."

Kočiš vniesol sklenku vína, pekárske pečivo a v papieri pečienku. K tomu
zasadli obaja, len polievku priniesla gazdiná.

Obed teda mali obstojný, ale zhovor viazol. Nedôverujúc jeden druhému,
vážili obaja úzkostlivé slová. O denných otázkach, o politike, o
krajinských, národných záležitostiach hovoriť vystríhal sa jeden i
druhý, aby nevypuklo medzi nimi rôznohlasie. Pri tom všetkom nedalo sa
to vcele udusiť, rôznosť zmýšľania predsa vypukla do trpkých výrazov.

Huňás sa opýtal, či má istú nádej na prezentu.

„Biskup ma položil na prvé miesto," odvetil Žarnovič, „a to je dosť pri
takých farách, ako je moja, kde je patrónom krajinská cirkevná
pokladnica. Biskupovu vôľu tam nikdy nepodvrátia."

„Dáte sa potom inštalovať," prehodil Huňás.

„Nachádzam to potrebným," prisvedčil Žarnovič, „aby ma nemohol tak ľahko
odtiaľto sfúknuť biskup ako predchodcu. Tento ľud je mätežný, navykol už
farárov vyhadzovať. Možno predvídať, že v pokoji nebude."

„Vás bude mať rád," uškrnul sa Huňás, „bo ste milovník ľudu. Láska budí
lásku."

„Ba slepý ľud," odvetil Žarnovič, „rád križuje svojich spasiteľov.
Najväčším priateľom svojim sa protiví, vrahom však oddáva s dôverou."

„Lenže tí domnelí priatelia ľudu," bodol ho naspäť Huňás, „mávajú často
len pekné slová a úplne zasluhujú nedôveru ľudu. Jeden sa pokladá za
priateľa ľudu, druhý ním skutočne je."

Obaja cítili sa teraz urazenými. Zišli sa s ostýchavosťou a rozišli sa s
trpkosťou, lenže Žarnovič nemohol nič, Huňás hneď našiel príležitosť
škodiť mu, dodať smelosť Baraňancom, ktorí už raz považovali svojho
farára za spoločného nepriateľa všetkých a hotoví boli vždy duť proti
nemu s kýmkoľvek.

Neprišli na faru pokloniť sa svojmu veľkému priaznivcovi, lež s holými
hlavami obstali na ulici domov idúceho Huňása.

„Nech dajú pobozkať tú svätú rúčku," pristúpil najbližšie k vozíku
Kotrbac. „Čo myslia, pán veľkomožný? Dostali sme dobrého farára?"

„Čas ukáže. Viete, že ja som sa vždy zaujímal za vás a bol som vám na
pomoci," riekol významne Huňás a kývol kočišovi.

Dômyselní sedliaci tomu porozumeli a želali mu z celého srdca šťastlivú
cestu.

## IX

Žarnovič už znal svoj ľud. Akého ducha je panstvo, to skúsil, keď
učinil, čo zdvorilosť so sebou prinášala. Akokoľvek mu opísal organista
Baraňanského, predsa sa odhodlal učiniť mu svoju poklonu. Dúfal, že sa
učiní aspoň znesiteľným u neho, a pokladal to za veľmi potrebné. Lebo
sprostý ľud, akokoľvek pánov nenávidí, predsa vždy pohŕda farárom, keď
vidí, že pohŕdajú ním páni. Pokladal teda za veľmi potrebnú vec, učiniť
bez odkladania krok k získaniu si náklonnosti Baraňanského.

Tento mladý muž vysokého vzrastu, s ohnutým nosom, gaštanovými vlasmi,
riedkou briadkou a malinkými bajúzikmi sedí na stolici pri okne a fajčí
cigaru, pani však pletie na mäkkej pohovke bielu pančušku.

„Či sa predsa príde ukázať nový farár?" sloví táto. „Svedčilo by sa."

„Mne nech nechodí pred oči," otrel si Baraňanský popol z cigary,
„Nemôžem vystáť žiadneho popa, tým menej pansláva."

„Tu v Baranom," krotila ho pani, „na tom veľmi málo záleží, ako kto
zmýšľa. Či pansláv, či vlastenec, tu len zo dňa na deň žiť."

„A tu ti ide, mátoha!" dupol pán nohou. „Vlečie sa v tej reverende ako
dáky černokňažník. Už toto ich úradné rúcho múti vo mne žlč."

„Mlč!" vyzrela i pani oknom a pobozkala muža, „i naši kalvínski nosia
reverendy. Chce nám tým preukázať česť, že sa dostavuje v úradnom rúchu.
Zadržíme ho na obed?" riekla, zas si sadnúc.

„Ten obedovať so mnou?" zaškaredil sa Baraňanský. „Radšej Kotrbac."

„Neučiň mu aspoň žiadnu príkrosť," pohrozila pani ihlicou. „Musíme
šetriť samých seba."

Na zaklopanie riekla ona \'szabad\', ale žiaden nepovstal. Ba dali
príchodziemu postáť, len o dobrú chvíľu kynul pán, aby si sadol.

Po daktorých chladných osobných otázkach prišli do reči krajinské
záležitosti. Baraňanský žehral na množstvo neznesiteľných daní, na
nemilosrdné lúpenie a celkové ožobráčenie krajiny, na cudzie úradníctvo,
na premenenie kráľovstva v bezprávnu provinciu, na zastavenie snemov, na
ľubovoľné ukladanie poplatkov a dodal významne, že by tých všetkých
povešať bolo treba, čo k tomu dopomáhali. Pani si sťažovala na vymanenie
sedliakov. Tvrdila, že tým len páni boli nespravodlive olúpení,
sedliakom že to nič neprospelo, pretože im len k pijanstvu dalo
príležitosť. „Prestali byť našimi poddanými," dodala, „miesto toho stanú
sa poddanými židovskými. Nezadlho zaujmú títo prašivci celú urbársku
časť chotára. Medzi slobodným a poddaným sedliakom iného rozdielu niet
ako väčšie pijanstvo a hlúpa pýcha."

„Bude to časom lepšie," potešil ju Žarnovič, „keď príde lepšie vychované
pokolenie."

„A to lepšie pokolenie vychováte vy, popovia," riekol s trpkým úškľabkom
Baraňanský, „vy, soľ zeme a sviece sveta? Vaši učitelia sú nevedomí
žobráci, pijanskí surovci; farári len gazdovať alebo hostinky dávať,
hrať na karty, túlať sa, všade strčiť nos, jesť a piť. Cez týždeň
sedliačite alebo pomáhate ničomným ľudom nič nerobiť, v nedeľu
odhajduchujete omšu a nadáte sedliakom do korheľov, tak ste už dokonalí
farári. K týmto zásluhám prichodí ešte tá, že ľud pohoršujete zlým
príkladom. Nejedna fara je pelešou nemravnosti."

„Nerád by som," sklopil zarazený Žarnovič oči, „aby to platilo o mne a
mojom úradovaní."

„I najlepší z vás," sekal ešte nešetrnejšie Baraňanský, „je len hamovka
na voze pokroku ľudstva. Všetci ste len privilegovaní rozširovatelia
hlupstva a nemravnosti. Vediete ľud k záhaľke premnohými zbytočnými
sviatkami, k ničomným túlačkám vašimi odpustkami, o ktorých, čo sú, sami
neviete. Bijete mu do hlavy neprirodzené výmysly temných vekov, ktoré ho
len ohlupujú. Donucujete ho k skutkom neprirodzeným, ktoré potom udusujú
v ňom všetku mravnosť. Div, že hrá ošemetné s prísahou, keď ho nútite
luhať pri spovediach? V jednom zlomená mravnosť je zlomená vo všetkom.
Kázne vaše sú panštinou, dogmy ohlupujúcimi poverami, mravné predpisy
cedením komára a hltaním veľblúdov, spovede farizejským pokrytectvom,
sviatky dňami pijanstva a prostopaše, odpustky odvádzaním od užitočnej
práce, bohoslužby kanibalskými hodmi. Ja nevidím, ako počestný muž
službám oltárov venovať sa môže?"

„Vy teda, pane," pozrel mu vzrušený už Žarnovič smelo v oči, „ste
protivníkom každého náboženstva a katolíckeho zvlášť."

„Každého!" odsekol Baraňanský tak zúrivo, že sa až pani strhla. „Preč
všetok hókus-pókus, všetko gajdovanie a bečanie, všetky túlačky a učiť
deti fyziku, históriu, krajinské práva, počty, reč maďarskú. Tu!"
ukazoval si prstom na čelo, „nie pokrytecké vzdychy, poklony a túlačky."

„Pane," vstal a vzpriamil sa Žarnovič ako urazený prorok. „Keď ste takým
priateľom osvety a mravnosti ľudu, teda zrušte vaše pálenčiarne a
zatvorte krčmy. Pokiaľ ony budú stáť po boku chrámom a školám, tieto
nikdy nevytrhnú ľud zo zverstva, do ktorého sa pohružuje čo deň viac.
Ale vy by ste chceli aj vzdelaným ľudom sa honosiť, i z podlosti jeho
koristiť. Učiteľom vyčítate chudobu a čože dáte vášmu? Lež ani najväčšie
obete z vašej strany neprinesú nikdy také ovocie, aké prepiatosť vaša
žiada. Chcete učiniť filozofmi tých ľudí, ktorí od kolísky po mohylu
tvrdo pracovať musia. Toho nikde niet. Ľud je všade ľudom. Ani vám sa to
nepodarí. Pravda, ale učiníte ich diablami, keď vyhasíte v nich všetku
bázeň božiu. Nesvedčí sa takáto kázeň pri prvej návšteve, ale
bezohľadnosť vaša vynútila i mne slovo bezohľadné. Trpkosť vaša, ku
ktorej som nedal žiadnu príčinu, bráni mi šliapať po tomto vaše panské
prahy." S tým pochytil svoj vysoký pinč a odišiel.

„Po panslávoch a popoch necítim žiadnu túžbu," zavolal ešte za ním
Baraňanský.

Jeho za to harušila potom pani, Žarnovič vrátil sa domov včele urazený.
Ako by nie? Kam sa hnul, všade nepriateľské zrazenie. Videl s úžasom, že
je už vcele v ohni povesti o svojom panslavizme a že nemôže očakávať
vyviaznutie z Baranieho. U súkromného patróna uchádzať sa o faru bolo by
márne, biskup mu lepšiu faru nedá. Ba čo videl v Baranom, to v ňom
vzbudzovalo strach, že i z tohto prístavu môžu ho vypudiť. Želal si teda
aspoň tu sa upevniť. Náhle mu prišla prezenta, čo sa stalo už o mesiac,
spolu s biskupským privolením, aby sa stal riadnym farárom, hneď robil
prípravy na inštaláciu, písal domov o peniaze, dohovoril s
vicearchidiakonom čas.

# ČASŤ DRUHÁ

## I

Dva staré sivky kĺzajú sa pred vozíkom hore skalnatou dolinou po
neschodnej ceste. Kolesá hneď skáču z kameňa na kameň, hneď padajú do
hlbokých koľají. Na vozíku hegá sa za kočišovým chrbtom pár ľudí, pán a
pani. Vysoký pán sedí zhrbený, v rovnošate vyšívanej zlatom, aká bola
pod Bachom predpísaná z Viedne štátnym úradníkom. Má šedivé fúzy, ale
tvár rumennú ako malina. Pani je obstarná a maličká. Lahodný májový
vetrík pohráva jej ľahkým čiernym pláštikom so žltou stužkou na prsiach.
Pán má na hlave vysoký pinč ako dáky mažiar, pani malinký nízky klobúčik
so pštrosím perom. Je to Dechtiar, cisársko-kráľovský generálny
prokurátor zo stoličného mesta Krivošian, a jeho manželka.

„Či ozaj," povie táto, „nový farár bude lepší ako ten starý lakomec?"

„Keby nebol zeman, hej," mrdol Dechtiar plecom. „Ja by som vôbec
žiadneho zemana k oltárom nepripustil. Potom je streštený pansláv, hej.
Chcel by, aby sme hovorili a písali ešte i v ,amtoch\' po slovensky."

„Pozatvárať by," povedala pani, napravujúc si komprd na hlave, „všetkých
takých streštencov do blázinca."

Nezadlho zbadali pred sebou vozík, na ktorom sedeli dvaja duchovní v
reverendách a nízkych klobúčikoch.

„To je náš krivošiansky farár a vicearchidiakon Huňás," poznával ich
Dechtiar, „druhý bude Virasztó."

Tento sa práve obzrel a úškľabne riekol: „Veľká pocta pre Žarnoviča, ide
i jeho patrón Dechtiar s manželkou."

Ohliadol sa i Huňás a riekol: „Ten čierno-žltý verne poddaný Rakúšan.
Všetko na ňom i na nej je čierno-žlté, ešte i ten vozík. Z jeho úst na
prvý pohľad takú reč môžeš očakávať ako z úst haličských sedliakov.
Poliak ty? Nie, Rus teda? Nie. A čože? Austriak."

„Ale so Žarnovičom," rehotal sa Virasztó, „Dechtiar sa zrovná. Obaja sú
panslávi."

„Zo samej lásky zjedia jeden druhého," utiahol svoju širokú rapavú tvár
Huňás a zhíkol, lebo jedno koleso na vozíku sa zlomilo. Farári sa skydli
nabok a vyskočili.

## II

„No, nič to," potešil ich Dechtiar, keď ich dohonil. „Presadnite, páni,
na môj vozík. Váš sa dáko len dovlečie. V Baranom vám dám iné koleso."

Farári prijali ponúknutie. Kočiš odťal brezu, podviazal miesto kolesa a
tak vliekol prázdny vozík.

Stisnutí cestovatelia predchádzali sa vo zdvorilostiach. Dechtiar,
znajúc ich mad\'arónsky vkus, počal hovoriť po maďarsky; farári, majúci
Dechtiara za strešteného pansláva, obrátili rozmluvu na slovenskú.

Jej predmetom bol hlavne Žarnovič.

„Vy ho znáte, páni?" riekol Dechtiar.

„Ja veľmi dobre," prisvedčil Virasztó. „Bol mojím spolužiakom na
stredných školách. V semeništi sme sa rozlúčili. Ja som študoval doma,
jeho posial biskup do viedenského Pázmánea."

„Musel byť dobrým žiakom, hej," poznamenal Dechtiar.

„Môže obstáť," kývol Virasztó, „hoci ten viedenský tovar nie vždy sa
zdarí. Dakedy sú to najväčšie teľatá, tie vo Viedni vychované. Len pýchu
majú veľkú. A tú si odniesol Žarnovič už z domu. S nikým sa v škole
neznášal. Pohŕdal všetkými a ním všetci."

„A nie všetci postupujú potom, hej," uškrnul sa Dechtiar, „ako práve
vidíme. Viedenský chovanec a doktor do Baranieho!"

„Sám si je na príčine," riekol Huňás a vyrozprával, aké úmysly mal s ním
biskup, prečo ho povolal predčasom naspäť a zavrhol.

„A so svojou neznesiteľnou pýchou," dodal Virasztó. „Uvidia, domine
illustrissime, že ani v Baranom lásku požívať nebude. Neprejde rok, už
budú chodiť jeho farníci so žalobami."

„Sám sa bojím, hej," prisvedčoval Dechtiar. „Jeho predchodca bol pokorný
starúšik a predsa sa vadil, strkal s ľuďmi v kostole. Čo ešte len pyšný
mladý človek, doktor a zeman! Ale to povedám, kto sa povyšuje, bude
ponížený, hej!"

S takýmito klebetami a hrozbami blížili sa hostia k Baraniemu.

## III

Dávno pred nimi prišli na faru jediní priatelia Žarnovičovi, farár Kmeť
a kaplán Rubec. Kmeť bol muž starý, viac latinák než Slovák, ale
ošklivil si ozornú odrodilosť mladšieho duchovenstva a s radosťou vítal
v dištrikte Žarnoviča. Rubec bol už v škole jeho srdečným priateľom, mal
slovenskú vzdelanosť, ale nevystupoval tak smelo a zjavne, podobný
Nikodémovi.

Vediac, že celé ostatné duchovenstvo v nesmiernej nenávisti má Žarnoviča
a ostrí si zuby na neho, riekol starostlivo: „Či sa ozaj dostavia všetci
bratia z dištriktu?"

„Dúfam," odvetil Žarnovič, „že ich donúti na to dištriktuálna schôdzka,
spojená s mojou inštaláciou. Mne kvôli sotva by dajeden prišiel. Zjedli
by ma očami, tí renegáti."

„Neblahé následky maďarizmu," vzdychol Rubec.

„Áno," prisvedčil Žarnovič. „Táto jedovatá pena zlobivej nenávisti proti
Slovanstvu, ktorú Nemci preniesli na Maďarov, rozdvojila nás, priviedla
do kvasenia, splodila medzi nami nesmiernu rozhorčenosť. Nepoznávame sa
viac po viere, lež po reči; a čo jednému sväté, to druhému ohavnosť."

„A Baraňanského si zavolal?" opýtal sa Kmeť, smrknúc si žltého tabaku.

„Toho?" mrštil Žarnovič rukou. „To je aristokrat neznesiteľnej pýchy a
besný protivník cirkvi aj duchovenstva. Pohovorili sme si pretrpké
pravdy hneď pri prvom i poslednom stretnutí. Učinil som mu zdvorilú
poklonu a on ma prijal ako zločinca."

„To je zle!" pokrútil Kmeť starostlivo hlavou, „Bude popudzovať ľud
proti tebe."

„Toho sa nebojím," potešil sa Žarnovič. „Ľud nemá k nemu dôveru, ba
pŕchne od neho ako od moru."

„Škodiť ti vždy môže," smrkol Kmeť, „ale viac ešte máš sa obávať
Dechtiara, teraz tvojho farníka. Robí sa veľkým ctiteľom duchovenstva a
je predsa naším najsrditejším vrahom. Žiada i on, ako vôbec všetci
svetskí ľudia, nemožnosti. Chcel by, aby sme jedným okamihom premenili
všetkých sedliakov na filozofov. Keď nie, sme mu pohanskí žreci. \'Čím
sa delí náš ľud od pohanov?\' pýta sa a vidí v tom nedbanlivosť, kára
nás ako bruchopasníkov, tučiacich sa nezaslúžene na mozoľoch ľudu. Ľud
má k nemu neobmedzenú dôveru ako k sedliackemu synovi. Zvlášť tvoji
Baraňanci behajú podchvíľou k nemu, radia sa s ním o každej maličkosti.
Pri prvej najmárnejšej príležitosti pobežia na žalobu a on im hneď
poradí podľa svojej obyčaje písať inštancie na tvojho dobrého priateľa
biskupa."

„Dúfam," hodil Žarnovič hlavou, „že nedám k tomu príležitosť."

„Tá príde ľahko," strašil Kmeť. „Ľud je nevďačný. Váž zaň životom, zradí
ťa. A ten sedliacky prorok \..."

„Pansláv ako ja," pretrhol mu reč Žarnovič.

„Eh, takých panslávov!" mrštil Kmeť rukou. „Je pravda, že roku 1849, keď
myslel, že Slovania, ktorí ochránili Rakúsko, dôjdu zvláštnej uznalosti,
a roku 1850, keď sa práve o korunnej krajine slovenskej naoko
vyjednávalo, robil sa horlivým Slovákom. Kde aký dýchal pansláv,
Dechtiar ho vyhľadal, aby ho odporúčal za slovenského vojvodu. Čítal
vtedy aj \'Slovenské noviny\' a skutočne obdržal, len z tej príčiny, že
je akýsi Slovák, pretože sa vtedy Maďarov báli, generálne
prokurátorstvo. Nemci mu zverili ten úrad ako bezcharakternému Slovákovi
a nezmýlili sa v ňom. Pansláv Dechtiar schvaľuje teraz celou silou
svojho čistého presvedčenia viedenskú centralizáciu a germanizáciu.
Všetci rázni Slováci sú mu blázniví streštenci. On sám nadáva nám do
panslávov. Nič nie je u neho opravdivého, iba, aby do úradov prišli
sedliacki synovia a predovšetkým, aby on sám sa udržal a postupoval. Do
počtu panslávov vstúpil ten sebec, hotový na všetko, ako Pilát do
Verímboha."

„Badám to už i sám," prisvedčil Žarnovič, „ale mne je zaviazaný osobným
veľkým dobrodením. Obetoval som sa za neho. Na rumoch môjho šťastia
vybudoval svoje."

„Ako to?" spýtal sa zadivený Rubec.

„Prišla," hovoril Žarnovič, „keď som ešte meškal v presbytériu, na
ministerstvo taká vážna žaloba na Dechtiara, že uzavreli odstrániť ho
bez výsluchu. Váhy dodávalo žalobe to, že pochádzala od magnátov, a
týmto vo Viedni vždy fatinkujú. Dechtiar bol by býval zavrhnutý naveky.
Ja som sa doznal o tom od Chorváta Ožegoviča. Tento horlivý Slovan
oslovil každého, koho znal vo Viedni ako osvedčeného Slováka, aby písal
Dechtiarovi, ktorého Slováci považovali za svojho. Lež bál sa toho
každý, !en ja som vzal nebezpečnú vec na seba. Dechtiar pribehol,
očistil, udržal sa. Ale povstalo potom vyšetrovanie pre zradenie
štátneho tajomstva, načo tam veľmi mnoho držia. Akosi sa doznali, že ja
som písal Dechtiarovi. Obžalovali ma u predstaveného ako nebezpečného
pansláva. Predstavený mocne dotieral na mňa, odkiaľ som vzal správu. Ale
ja som Ožegoviča nezradil. Prezerali všetky moje písma a knižky a tu im
padli do ruky knižky ruské. Aha, tu to máme! Zločin hotový. Obžalovali
ma u biskupa. Tak som klesol pre Dechtiara."

„A on ťa i prezradil," tvrdil Kmeť, „ukázal tvoje písmo. Tys\' mu
zachoval mastný úrad, on teba možno zbaví biedneho."

„Toľkú podlosť," vetil Žarnovič, „takú nevďačnosť nepokladám za možnú.
Ba verím, že on privedie mätežných sedliakov k rozumu, ak začnú dáke
nezdoby."

„No, no, no," kýval Kmeť rukou. „Poviem ti na to príklad, aký to
nevďačný a neuznanlivý človek. Jeho pripravil do vyšších škôl tu v
Baranom, kde sa farári ustavične menia všetci s hanbou, tvoj šiesty
predchodca. Učil ho zadarmo. Ako sa mu potom odslúžil? Prišli, keď už
bol fiškálom, sedliaci k nemu, odjakživa nepokojní ľudia, s pokryteckými
žalobami. Dechtiar ich poľutoval, kázal písať inštancie, biedny starec
musel s hanbou do deficiencie. To jeho zásluha, že v Baranom, odkedy tu
jestvuje fara, ešte žiaden farár neumrel."

„Viac sa bojím," doložil Žarnovič, „toho rapavého. Sedliaci vždy s ním
šuškajú. Má akúsi diabolskú radosť z toho, keď popudzuje ľud proti
farárom a týchto odpravuje. I môjho predchodcu on tu naposmech obrátil."

„K tebe snáď bude láskavejším," ozval sa Rubec, „bo obaja ste zemania."

„Čo teraz zemianstvo?" hodil Žarnovič rukou. „Výsady stavovské zmenili
sa na národné. Maďar alebo renegát, to je teraz jediný privilegovaný
človek v Uhrách."

„A tu ho máš!" pukol Kmeť na svoju tabačnicu, dívajúc sa oknom. „Vezie
sa na jednom voze s Dechtiarom, s nimi i Výrostko."

„Ten baraní roh musí sa všade pripliesť," vyzrel i Žarnovič oknom a
ponáhľal sa von uvítať hostí.

S Dechtiarom, ktorý kráčal ako bocian na vysokých nohách, a s jeho
maličkou manželkou si stisol prívetivo ruky, s rapavým Huňásom a
Výrostkom sa pobozkal pre obyčaj.

Vo dverách nutkali sa hostia, kto má skorej vkročiť. „Ja sa držím,"
hovoril Dechtiar, „toho starého pravidla: Duchovenstvo vedie predok." „A
my toho: Dáma má prednosť," riekol Huňás, vopchal napred paniu, potom
vkročil sám s Výrostkom.

Do čeľadnej chyže odniesol kočiš dve sklenice červeného vína, dar
Dechtiarov.

## IV

Po chvíli ponadchodili iní bratia, spolu všetkých dvanásť, a zvonilo sa
do kostola.

Žarnovič učinil všetko jednoducho, primerane okolnostiam. Nemal ani
kvety, ani stužky, ani družičky. Bol len stolík vo svätyni pred oltárom,
s dvoma stolkami, pre inštalanta a pre inštalovaného. Ostatní duchovní
zaujali miesto v prvých stoliciach na jednom boku, na druhom Dechtiar s
manželkou. Zadné priestory maličkého, drevenou vežičkou opatreného
chrámika zaujímal nie veľmi početne zhromaždený ľud, pretože bol deň
robotný, o domácom panstve ani slychu.

Huňás, v košieľke so širočiznými čipkami a červenou stužkou, len čítal
svoju reč sediačky, ale ľud ho predsa počúval s napätou bedlivosťou. Ako
by nie? Veď to nie je taký obecný farár, čo len čierny pás nosí, lež pán
veľkomožný s červeným pásom. Povstal a vzpriamil sa i ten mužík s
maličkou tváričkou a vyčnievajúcou briadkou, ktorý kľačal v koženej
bundičke pri chrámových dverách, modliac sa ruženec a bozkávajúc
podlahu, známy nám svätúško Capinos.

Rečník vylíčil, ako veľké šťastie je pre obec dobrý, nešťastie zlý
farár. „Boh nemôže," riekol, „ťažšie navštíviť stádo božie, ako keď mu
pošle zlého duchovného pastiera." Potom hovoril o povinnostiach
farárových. A tu vplietol i politiku a národnosť. Hromžil na
hurbanistov, na zradcov milenej vlasti uhorskej, na takých farárov podľa
radu Melchizedechovho, ktorí držia s luteránskymi bajtkami, radovali sa
Rusom a nekážu Krista, lež národnosť. Ale najväčšiu váhu kládol na
bezzištnosť. Vylíčil, aké to špatné, keď je farár nemilosrdný lakomec,
keď vymáha s bezohľadnou prísnosťou svoje práva, zdiera ovečkám, drahou
krvou Kristovou vykúpeným, s vlnou i kožu.

Ľud prisvedčoval so vzdychmi a achkaním. Opitý Kotrbec riekol
polohlasite: „Sám boh hovorí ich ústami."

Žarnovič oproti tomu trnul. „Takáto reč," myslel si, „bola by na svojom
mieste pri kňazských konferenciách; pred ľudom hovorená je najväčšou
neopatrnosťou."

A vtedy ešte len ho preniklo, keď rečník vyslovil svoje neočakávané
„amen". „To je zjavné, zlovoľné popudzovanie ľudu," myslel si teraz.
Lebo Huňás vyčítal len farárovi kapitolu, o povinnostiach farníkov
neriekol nič, neodporučil nového pastiera ovečkám čo by jedným slovom.

Farári a Dechtiar sa usmievali, Žarnovič, ktorý nezvykol zostávať dlžným
komukoľvek, dal sa odplatiť rovným škodníkovi a zahladiť, nakoľko možno,
dojem zradnej reči.

Nechajúc, čo mal napísané, stranou, spustil, čo mu slina priniesla na
jazyk: „Počuli ste pána vicediaka. On vám vyložil povinnosti farárove;
mne ponechal vyložiť vám povinnosti farníkov."

Zamiešal tiež i politiku a národnosť. „Vedzte," hovoril, „že my kňazi
sme dvojakí. Rozpoltilo nás nové evanjelium samospasiteľnej reči, ktorá
zaujala miesto samospasiteľnej viery. Jedni z nás sú takí, ktorí pošli z
vás, ale zriekli sa vás, zapreli vás, zmaďarčili svoje mená, chcú i vás
učiniť Maďarmi, potupujú reč vašu, chcú ju priviesť v zabudnutie,
schvaľujú to, že sa musíte pravotiť po maďarsky, prijímať zo stolice
písma maďarské. Druhí sme takí, ktorí držíme s vami, bojujeme za vás, za
vašu reč, vaše práva, vašu osvetu."

O duchaplnej reči Žarnovičovej vyznali aj sami farári opačných zásad, že
bola znamenitá; ale nie tak farníci. Svojmu farárovi neprisvedčovali,
ani neachkali pri jeho slovách. Ba opitý Kotrbac potriasol hlavou: „My
nikdy nemáme farára ako iní ľudia; nám len takých ledajakých posielajú."

Víťazom teda v neopatrnej borbe pred ľudom zostal Huňás. Kmeť a Rubec
nahovárali Žarnoviča, aby poburovateľa vzal na otázku pred bratmi; ale
Žarnovič uznal za múdrejšie mlčať, vediac, že by sa len ešte viac vydal
do jazykov.

To sa ho veľmi nemilo dotklo, že Dechtiar ďakoval vo svojom prípitku pri
stole Huňásovi za jeho vzdelávateľnú reč. „I ty, Brute?" pomyslel si a
pozrel významne na Kmeťa.

Keď teda tenže Dechtiar zdvihol pohár na neho a zaželal mu biskupskú
tiaru, zaplatil mu rovným peniazom, zeželajúc mu ministerské kreslo.

## V

Po obede pošiel Dechtiar s manželkou do svojho sedliackeho murovaného
domu, farári odbavovali dištriktuálne porady.

Porady takéto bývajú často celkom jalové. Jeden prečíta dáku latinskú
oráciu, vicearchidiakon oznámi, čo jeho biskupská excelencia žiadať
ráči, a s tým je koniec poradám, nasledujú fajčenie a obed.

Teraz sa oráciou nenudili, biskupského rozkazu nebolo, ale mal sa voliť
dištriktuálny pisár. To sa odbavilo nakrátko. Huňás zaujal miesto za
vrchstolom, povedal pár slov o tom, čo každý vedel, potom riekol:
„Navrhujem Virasztóa. Éljen!"

„Éljen!" vyvolali prítomní a bolo po voľbe.

Žarnovič, ktorý chcel navrhnúť Kmeťa, šepol tomuto: „Tá voľba podobá sa
tak vymenovaniu, ako oko oku."

„Naša sloboda," odvetil tento. „Každý chce byť vo svojom okrese
neobmedzeným pánom."

Keď úradné jednanie prešlo zase v nenútené súkromné obcovanie, pustil sa
Huňás so Žarnovičom do reči o farských dôchodkoch. Vyslovil obavu, že
Dechtiar bude sa usilovať vytiahnuť svoje osminy spod farských bremien.
„Ale netreba popustiť," radil, „od prvopočiatku ani v najmenšom.
Zaviazaný ste prísahou brániť farské práva. Držme sa aspoň toho, čím je
povinovatý chotár urbársky, keď panský nedá nič."

To bola chytrá nástraha a bystrý Žarnovič ju videl; preto ju prijal s
trpkým uškrnutím. Chytrák, ktorý na kázni káral farársku lakomosť a
prísne vymáhanie podlžností, chcel nahuckať panslávov, vzbudiť
Žarnovičovi nebezpečného nepriateľa domu.

Pri tej príležitosti prišiel na pretras Dechtiar. Zle-nedobre na neho.
Klebetníci strojili si z neho posmechy, že inú zásluhu nemá, ako zradu
krajiny; že jeden poriadny prosbopis nedokáže napísať, že len chytrosť v
ňom je veľká, že ešte ako len tým sa pretĺkol, keď iných používal, aby
pracovali za neho.

„Terajší úrad," riekol jeden, „včele sa pre neho nehodí."

„Ba práve sa hodí," poznamenal druhý. „Bo nepotrebuje nič iného, ako
podpísať svoje vzácne meno."

Veštili mu blízky pád a hroznú pomstu, keď sa krajina vymaní; a to že je
blízko, lebo už Kossuth blíži sa k hraniciam.

Huňás a Virasztó nemiešali sa do týchto klebiet, lež ani nebrali do
ochrany ohováraného, len sa usmievali zlovoľne.

## VI

Na fare otrepávaného Dechtiara posudzovali súčasne sedliaci, zhromaždení
na jeho dvore.

Títo, hoc doňho skladali neobmedzenú dôveru a mnohí boli s ním i v
rodine, predsa mali na neho zub od čias scelistvovania chotára. Dechtiar
bol vtedy grófskym fiškálom a dal svojmu otcovi, hoci ešte vtedy nikto
nemal tušenia o zrušení panštiny, vymerať v hromade dvadsať i štyri
osminy. „To sebe krivdili páni bratia," o tom prišeptávali si aj teraz.

„Eh! Mal ten starý Dechtiar rozum, mal," vzdychol si richtár Belko. „To
tu celé panstvo."

„Ba mal rozum jeho syn," podhodil Capinos na pleci bundičkou. „Vedel on
dobre, že nám páni už nemôžu ďalej zadržať cisárom darovanú slobodu, keď
sme my sprostáci o tom ešte ani tušenia nemali."

„Nech mu zhoria na duši moje dve osminy," mykol si široký klobúk na
hlave Kotrbac. „Je mi ujec, moja matka bola jeho sestra, ale to vždy
povedám, že nás oklamal, obohatil sa našou krivdou." Sedliaci zapískali,
aby mlčal a zložili klobúky, bo vyšiel vo vysokom pinči Dechtiar.

„Ako sa máte, moje milé deti?"

„Po biede, prosím ponížene, ako pána veľkomožného," poškrabal sa richtár
Belko za uchom. „Nestačíme platiť veľké dane."

„A pán cisár nám všetky odpustili," ozval sa Kotrbac.

„Moje deti," pokrútil Dechtiar hlavou, „to sú nebezpečné reči. Kto vám
to povedal?"

„Múdri ľudia," riekol smelo Kotrbac.

„Ba hlúpi, ty lajdák. I teraz si spitý, hej. Dajte pozor, aby ste
neprišli s vašou múdrosťou do želiez. Neviete, čo povedá Písmo? Dávajte,
čo je cisárovo cisárovi a čo božie bohu."

„Pravda, pán veľkomožný," podhodil Capinos bundičkou na pleci a utrel si
nos päsťou.

Kotrbac riekol Šeptom: „I on už pán, ta drží s pánmi." Nahlas sipel:
„Keby sme už len aspoň od toho plebána mali pokoj."

„No, čože je?" pozrel na neho Dechtiar.

„Plebánov platia pán cisár," vetí Kotrbac; „a naši žiadajú od nás robotu
i rokovinu, aby sme boli ich poddaní."

„Čo pán cisár platia, to je málo," poučil ho Dechtiar. „Musíme i my na
udržovanie plebánov prispievať."

„Ale darmo robiť a dávať prestalo," nástojil Kotrbac a sedliaci
prisvedčovali.

„Moje deti," ohliadol sa po nich Dechtiar, „farské dačky stoja, nie sú
zrušené, hej."

„Prosím ponížene, ako pána veľkomožného," predstúpil striezlivý Capinos,
utierajúc si nos. „Či pán Baraňanský nie je tak katolík ako ja? Keď ja
platím a robím od svojich prašivých osmín, prečo on nič od takého
panstva? To nemôže pochopiť náš sprostý sedliacky rozum."

„Zvyšok dávnej nespravodlivosti," kývol Dechtiar plecom. „Ale my to
premeniť nemôžeme. Napraví aj to časom pán cisár, hej. Nateraz len robte
a dávajte, čo ste povinní." S tým sa vzdialil od pokušiteľov.

„Uvidíme," riekol po jeho odchode Kotrbac, „Čo dá farárovi on. Ja sa
budem spravovať podľa neho. Ak on nič, ani ja nič." --- To sa potom
všeobecne uzavrelo v krčme.

## VII

Tam porovnávali sedliaci s veľkým krikom počuté kázne. Žarnovičova
neľúbila sa nikomu, Huňásovu oproti tomu chválili všetci: To bola kázeň!

„To verím," oblizol sa Kotrbac. „Pozlátiť ústa tomu vicediakovi, ako
vraj bol kedysi kdesi akýsi svätý so zlatými ústami. Len jednej veci
škoda," odpľul. „Biskupom nebude. A veru by ho neminulo."

„Nuž čo?" pýtali sa zvedavo spolupijúci. „Snáď preto, že je taký
ohyzdný?"

„Čert mlátil na ňom hrach," ozval sa Truľo.

„A tie dolinky," dodal richtár Belko, „majú ešte akúsi farbu ako staré
sklo."

„Ba celé akési škvrny po tvári," riekol iný.

Kotrbac glgol pohárik pálenky, „Vy neviete nič, ja viem, čo viem."

„Čo vieš? Čo vieš?" naliehali na neho zo všetkých strán pijani, ale
Kotrbac len krútil hlavou usmievajúc sa.

„Vieš toto," ukázal mu Truľo prstami figu.

„Ba, prisahám bohu, viem," trepol Kotrbac päsťou o stôl.

„A čože teda?"

„Nuž to, že si múdro i s mladým Výrostkom nahradzuje to, čo popovia
nemajú. Viete?" glgol zase pohárik pri surovom smiechu, ktorý nastal.

„Nech im pán boh pomáha," rehotali sa sedliaci.

Ale Truľo riekol: „Tys\' utrhač, tvoj doskočný jazyk nájde každého."

„Ba prisahám bohu, je pravda," dotvrdzoval Kotrbac. „Ale nepovedzte
nikomu."

„Ako si ty nepovedal," zavrátil ho Truľo. „Tebe by tylom vytiahnuť tvoj
utrhačský jazyk."

„A takého kostolného gazdu ako ty za rebro obesiť," navrátil mu Kotrbac.
„Ty, čo spolu s farárom klameš kostol, zbíjaš meštek."

„Ja?" vyťal mu Truľo na pysk.

„Ty!" prevalil mu Kotrbac hlavu sklenicou.

Lapili sa. Koniec hnusnému zlorečeniu a zápasu učinil Belko, keď
vyzutínal Kotrbaca lieskovicou a vysotil von.

## VIII

Z krčmy vysotený nestydatec kam bežal? Nie domov, lež prosto na faru. A
načo? Nie žalovať sa, lež podkušovať farára.

Tento už nemal viac iných hostí ako Kmeťa a Rubca, ktorí zostali na noc,
keď sa vrátil ožratý Kotrbac,

Započal, chytrý a lživý aj v ožralstve, lichotením, vychvaľoval farárovu
kázeň. „To bola kázeň!" pozrel s cmuknutím do neba. „Ani sám Kristus
Ježiš nekázal tak dojímavo. Reč Huňásova ani smeť. Každé slovo ako meč
na obe strany ostrý. Nemohol som zadržať slzy v jamkách. A ja veru nie
tak ľahko plačem. Ten neborák starý bol dobrý človek, ale kazateľ nie.
Šťastní my teraz ľudia, že takého sme dostali kazateľa. Boh sám nám ich
poslal z neba. A pred oltárom! Ó, keď ja vidím kňaza pred oltárom, akoby
som boha samého videl," spustil sa na kolena.

„Majte slovo božie vždy v úctivosti a plňte ho," odmáhal sa od pijana
Žarnovič, „bo ono nekáže sa ani na parádu ani pre obyčaj. Blahoslavení
nie tí, ktorí slyšia slovo božie, lež ktorí ním riadia mravy a krotia
svoje zlé náklonnosti."

Kotrbac pokračoval vstanúc: „Ja som bol i tomu neboráčikovi starému vždy
dobrý človek, on ma tiež rád mal, boli sme priatelia, ale u nás,
prisahám bohu, planí ľudia, neuctili by ani samého boha. Na mňa
povedajú, že som korheľ, oni sú korheli a lotri. Richtár Belko je
zbojník, sedel už i v okovách, ozbíjal panský sypanec. Ten Capinos lapá
pána boha za nohy, ale lepší visia, samý klam a podvod, smrdí ako dudok
v tej svojej bundičke. A ten driečny Truľo, aký kostolný gazda! Povedal,
že farár vyberá peniaze zo zvončeka, ten lotor. Toť nedávno dostal
dvanásť palíc. No, ale to ich milosť nech zaopatria. Ja sa nechválim,
ale som dôverný k domu božiemu, keby bola láska --- napred u pána boha,
potom u ich milosti. I richtárska palica lepšie by svedčila dakomu, keby
sa prihovorili."

„Druhý raz, druhý raz," kýval Žarnovič netrpezlivo pravicou, lapajúc sa
ľavicou kľučky na dverách. Ale nie to tak ľahko zbaviť sa spitého
galgana.

Kotrbac siahol do svojho remenného opaska, vytiahol kotúč papierikov: „A
tu nech čítajú," pchal ich hrubiansky temer do očú farárovi.

„Samé poistenia," riekol Žarnovič po bežnom prehliadnutí papierikov, „že
vaše listy na cisára do Viedne prišli."

„Prišli! Chvalabohu!" usmieval a oblizoval sa Kotrbac. „Cisár náš otec a
môj dobrý priateľ. Keď cestoval toť nedávno po Uhrách, viezol som ho na
svojich koňoch. Hore vrchom zosadol, neboráčík, šli sme peši, viedli sme
sa takto popod pazuchu," lapil farára za rameno a zaprisahal sa. „Od
toho času sme dobrí priatelia, dopisujeme si. Ja písavam pánu cisárovi,
pán cisár mne. To môj otec. Nech budú i oni mojím otcom a ochrancom;
prosím ich pre boha, pre Matku božiu, pre päť rán Kristových," kľakol
zase a zopäl ruky. „Mám len ich na svete. Nemám dobrého človeka medzi
planými ľuďmi. Všetci sú zbojníci, lotri, huncúti, stroja mi zradu. Nech
budú mojím otcom," bozkával mu ruku.

Musel sa i Kmeť zamiešať ostrým slovom, aby sa zbavili bezočivca, ktorý
pred farárom bol úplný opak toho, čo pred sedliakmi.

Po odchode holomka riekol: „Už vidím, že nie darmo sú Baraňanci
rozkričaní. To sú akési divé zvery, nie ľudia."

„Očlovečiť ich bude mojou snahou," Žarnovič na to. „Budem sa
predovšetkým starať o mládež. Nič nestoja všetky naše kázne, keď mládež
rastie bez výučby. Učiteľ je nevedomý paholok, budem ja sám učiť deti."

„Keby ti prišli," namietol Rubec.

„Prísť musia!" hodil Žarnovič hrozive rukou. „Donútim ich svetským
ramenom. Zaopatrím i dospelejšej mládeži ušľachtilejšie zaneprázdnenie.
Dám mládencom a dievkam zábavno-poučné knižočky, aby si nevinne a
užitočne ukrátili čas v sviatočné dni a za dlhých večerov."

„A kde ich máš?" spýtal sa Rubec. „V našej literatúre niet ničoho, čo by
sa naozaj hodilo pre ľud. Vydávajú sa knižočky, a nič z toho. Ani pre
ľud, ani pre učených."

„Ja sám mám," vetil Žarnovič, „v rukopise rozprávočky pre ľud, vážené z
jeho života, primerané jeho potrebám. Dám ich vytlačiť."

„A budeš si potom čítať sám," smrkol Kmeť tabaku, „uvidíš."

Žarnovič pokračoval ďalej: „Mužov priučím čítaniu novín. Vyhľadám si
napred jedného-dvoch schopnejších, títo budú potom rozširovať vec ďalej.
Sprvu im dám noviny zadarmo; keď sa navnadia, budú si ich kupovať sami."

„Tvoji pijani?" zasmial sa Kmeť.

„Túto nákazu vyliečim," zastrojil sa Žarnovič, „spolkom striezlivosti."

„Oh! Ty horúca hlava!" položil mu Kmeť ruku na temeno. „Vidno, že si
ešte v ľude a s ľudom nežil. Len by si ty sám mohol tu obstáť."

„Veru, veru, vstúpil si do povážlivých okolností," ozval sa i Rubec.
„Ľud je nadmieru pokazený, na vyhadzovanie farárov navyknutý, a
popudzovatelia na všetky strany hojní a mohutní."

„Priatelia!" položil si ruky na prsia Žarnovič. „Čo by to bol za
biedneho chlebára, kto by ani spočiatku žiadnych ušľachtilejších úmyslov
do úradu nepriniesol? Predvidím sám, že búrky ma tu ohlušovať budú, ale
budem stáť v nich s nevinnosťou v duši ako skala v mori, a budem konať
svoju povinnosť v nádeji, že utíšia sa naposledok všetky vlny hlupstva,
ktoré podliactvo rozdúvali oproti mne."

„To je hovorené mužne," pochválil ho Kmeť. „Búrky neminú, ale nikdy
nezúfať!"

# ČASŤ TRETIA

## I

O pár dní po inštalácii Žarnovičovej postúpil v hodnosti ten Dechtiar,
ktorého tak veľkomyseľne zachoval pri šťastí svojím úpadkom. Viedenská
vláda vymenovala ho za župného predstatu s udelením radu Fraňa Jozefa.
Hneď obsadil všetky župné úrady ľuďmi rovnakého zmýšľania, čierno-žltými
Austriakmi a svojou perepúťou. Čo najviac nenávidel pri aristokracii, to
samo prvšie učinil, náhle prišiel k moci. Tesťa, zaťov, blbého syna,
všetko on to vopchal do úradov.

Žarnovič už videl, akej vďačnosti sa môže nadiať, dostavil sa však
predsa s povinným blahoželaním, aby pri tejto príležitosti povedal, kde
ho omína nová čižma.

Žaloval sa, že mu sedliaci odopreli povinný deň.

„A tí mätežníci!" hodil rukou predstata, ozdobený hviezdou na prsiach.
„Svojej povinnosti musia učiniť zadosť. Donútime ich, hej."

„Nerád by som," odvetil Žarnovič, „započať úradovanie s prísnosťami.
Odpor by sa dal snáď prevýšiť dobrým spôsobom."

„To i ja chcem," položil si sediaci Dechtiar dlane na lýtka, „lež akým?"

„Tí ľudia," uklonil sa v kresle Žarnovič, „odvolávajú sa vo všetkom na
príklad vašej veľkomožnosti. Vedú takú reč, že vtedy odrobia povinný
deň, keď uvidia príklad. Prosil by som teda -"

„Rozumiem," nedal mu dopovedať Dechtiar. „Čo sa tam platí za deň so
záprahom?"

„Dva zlaté," sklopil oči Žarnovič.

„Tu teda," vytiahol Dechtiar pugilár, „nájmite si. Ja som sedliak ako
druhý. Chcem niesť i ja bremeno, ležiace na urbárskom majetku; len kone
poslať nemôžem, bo mne nestačia."

Žarnovič, vidiac pri ochote nechuť, peniaze neprijal, lež predložil inú
sťažnosť, na pána Baraňanského. Tento besný protivník zaťal mu do
živého. Žarnovič mal len jeden prístup k farskej roli a lúke, cez široký
obecný výhon. Tento zaujal Baraňanský a oddal do užívania svojim
chalupníkom, ktorí si to spravili, priekopy ťahali a farárovi zastali,
ako zbojníci, cestu s veľkým krikom a hrubianskym nadávaním. Jeden
zvlášť vrešťal na celú dedinu, že farár lakomec nemá ani kúštička
svedomia, keď chudobným ľuďom ani tej piade zeme nepraje. Na farárovu
otázku: „Kade teda pôjde?" odsekol zlostne: „Nech idú, kade chcú, mňa
nič do toho; tadeto mi nepôjdu, bo mi to dal pán veľkomožný." Žarnovič
nahováral sedliakov, aby si nedali zaujať obecný majetok a silu
postavili oproti sile; ale sedliaci odvetili, že oni sa nebudú uháňať s
panstvom, tešiac sa z nesnádze farárovej. Toto predniesol Žarnovič s
prosbou o vrchnostenskú záštitu.

Aby trochu popudil Dechtiara, ktorého znal ako protivníka spupnej a
násilnej aristokracie, dodal: „Neviem, ako je to, že páni teraz v dobe
rovnoprávnosti počínajú si tak po turecky. Baraňanský, keď som mu
pohrozil pravotou, osvedčil hrdo: ,A myslí ten bedár,že vyhrá proti
Baraňanskému?\' To je reč tureckého effendiho proti biednej ráji."

Vtom vstúpil malý tučný židík, krčmár a gazda Baraňanského. „Pán
veľkomožný," hovoril, „dá sa porúčať. Kuriálni chalupníci nechcú
robotovať. Dá prosiť, aby ich donútili k povinnosti."

„Pošlem slúžneho," odvetil obidvom Dechtiar. „Pokoná tam všetky spory
podľa spravodlivosti."

## II

Slúžny prišiel skutočne do Baranieho s hajdúchom a zosadol v panskom
dvore.

Napred chcel pokonať otázku cesty. Vyšiel na dotyčné miesto s farárom a
židom poslaným od panstva.

Tento tvrdil, že to majetok panský, že však panstvo predsa je hotové
vypustiť z lásky farárovi cestu tadeto, ukázal na neprístupný močiar, a
slúžny pochválil veľkomyseľnú dobrotivosť panstva.

Ale farár sa osvedčil, že mosty stavať ani nemôže, ani nechce a žiadal,
aby celý výhon zostal otvorený.

„Preukážte, že to výhon," namietol slúžny, ktorý bol i sudcom i
advokátom v jednej osobe.

„Nech preukáže pán," odvetil farár, „že to pozemok jeho. Má zemevid."

„Svoj súkromný," ozval sa žid, „nie je povinný ukazovať, stoličný v
listárni zhynul."

„Pravda," prisvedčil slúžny. „Hľadal som ho, ale márne."

„Postavím teda svedkov," súril Žarnovič, „že to bolo na výhon vymerané
pri scelistvovaní chotára."

„To vám nič nespomôže," zavrátil ho slúžny. „Vy máte právo žiadať len
cestu a tá sa vám vykazuje tadeto," ukázal močiar.

Farár krútil síce hlavou, ale musel prijať nespravodlivý výrok. Bo kto
mu spomôže?

Predniesol potom svoju sťažnosť proti tomu chalupníkovi, čo ho tak na
cti obrazil.

„Ako si sa opovážil?" okríkol tohto slúžny. „Či farár s tebou svine
pásol?"

Potom sa obrátil k tomuto: „Od vás závisí jeho pokutovanie. Ak chcete,
tu ho dám stiahnuť. Chcete? Či mu ako duchovný otec odpúšťate?"

Farár musel ustúpiť mravnému nátlaku a odpustiť. Potom predniesol
sťažnosť proti sedliakom, ktorí konečne povinný deň robiť nechceli.
Farár musel za nich najať vozy a pluhy zo susednej obce.

„Čo ste platili?" spýtal sa slúžny. A richtárovi prísne naložil vybrať
to hneď a priniesť mu do kaštieľa.

Tam sa žaloval panský kočiš, že mu jeden sedliacky syn nadal do
huncútov. Kočiša sa nespytoval slúžny, či chce odpustiť, či nie. Hneď
dal vyťať všetečníkovi dvanásť palíc, aby vedel, čo to znamená, panského
kočiša obraziť.

Ani pána sa nepýtal, či chce odpustiť chalupníkom. Vyjdúc k nim, keď sa
navrátili na poludnie z kosby, okríkol ich: „A prečo vy nechcete robiť
veľkomožnému panstvu?"

„Prosíme ponížene, ako pána veľkomožného," ozval sa za všetkých jeden,
„my odrobíme, čo sme povinní od tej biednej chalupy, ale každý deň za
štrnásť grajciarov robiť nemôžeme, keď inde platia šesťdesiat i
osemdesiat."

„Musíte, kujoni," dupol slúžny a dal hneď každému z nich zaradom vyčítať
na zemi po šesť palíc.

„Ďakujeme," riekli pri odchode, „za také posilnenie pri našich ťažkých
prácach."

Ale viac si ťažobili na Dechtiara, ktorému všetko pripisovali.

„Vyhrali sme," reptali, „že sedliacky syn dodriapal sa na tak vysoký
stupeň. Tak by s nami ani jeden gróf nemohol zaobchádzať. Aby sa udržal,
činí všetko po vôli pánom."

A ich podozrenie nebolo márne. „Môže teraz byť pán Baraňanský so mnou
spokojný," uškrnul sa Dechtiar, keď mu slúžny zvestoval, čo dostali.

Chalupníci boli potom pokorne poslušní panstvu, ale sedliaci zanevreli
na farára. „Či sme my jeho poddaní, či čo? Hľaď len! Teraz prišiel a už
ti nám dáva žilu rúbať na mešci, ten odkiaľnoha-odkiaľruka. Koniec mu,
vyženieme ho!"

## III

To bolo len márne vyhrožovanie, pretože hlavná spruha baraňanského
mätežníctva práve teraz oslabla. Večný pudivietor Kotrbac prišiel do
veľkej nesnádze, v ktorej hľadal a našiel pomoc u farára.

Dostavil sa totiž neočakávane jeho brat, kolársky majster v Arade. Šlo
mu remeslo, ako mohlo ísť najlepšie bezdetnému človeku pri pijatike;
predsa však prišiel pre svoju čiastku do Baranieho a nahnal brata do
veľkej úzkosti. „Zaplatíš mi hneď a hneď štyristo zlatých, alebo svoje
osminy predám!"

Naplašený Kotrbac pribehol podľa svojej obyčaje na faru. S celou obcou
nemal Žarnovič toľko súkromnej roboty, ako s týmto ožratým podliakom.
Pri každej najmárnejšej veci už bol na fare. Farára to síce mrzelo, ale
nechcel sa ukázať pyšným a nedostupným. Ani ešte nevedel, že keď mu v
oči lichotí, za chrbtom proti nemu poburuje, hotoví mu osud predchodcov.
„Nech sa zmilujú," vrhol sa pred farárom na kolená, „nech obmäkčia toho
zatvrdilého Kaina."

Žarnovič učinil, čo mohol, pozval kolára, dohováral mu, kládol mu na
srdce bratskú lásku, ale kolár málo bol odchodný od brata sedliaka.
Vtáčiky z jedného hniezda rovnaké vsali zásady, mali vcele podobné
mravy.

„Nech mi veria, pán farár," chválil sa kolár, „že na ceste strovím viac,
než čo tu dostanem, ale svoje nenechám. Musí, musí ma vyplatiť!" tĺkol
si do dlane päsťou so zaťatými zubmi.

„Nemáte sa čím chváliť," zahanbil ho Žarnovič. „Vidíte, i ja mám brata a
predsa čiastku a výplat od neho nežiadam, hoc by sa mi pridalo."

„To sú oni," odpichol domluvu kolár, „ja nie som ten človek. Mne brat
musí dať moju čiastku. Svoje neopustím pre takého korheľa. Prepije i tak
všetko. Bol huncút od narodenia. Žilky v ňom dobrej niet. Ak má on
osminy moje prehnať cez hrdlo, radšej ich prepijem ja!"

Mnohé nástojenie farárovo predsa však nezostalo bez výsledku. Kolár sa
zjednal, pristal na pol druha sta a dal zo seba písmo, že nič viac
požadovať nebude.

Od toho času stal sa Kotrbac farárovým priateľom. „To dobrý popík,"
hovoril o ňom, „dobrého sme dostali kňaza."

## IV

Miesto udobreného Kotrbaca povstal Žarnovičovi nový, a to nebezpečnejší
nepriateľ v osobe Capinosovej.

Tohto mužíka v bundičke, s malou tváričkou a vyčnievajúcou briadkou
návidel Žarnovič preto, že bol úplne triezvy, žiadneho opojného nápoja
nepil. Z dôvery potreboval ho k statku a šibalský svätúško nadužíval
pekne-krásne jeho neskúsenosť.

Tak bol s ním kupovať kone. Capinos sa zriekol tajne na ceste s jedným
sedliakom, že predá jeho staré škapy za dvesto zlatých, ak jemu dá
päťdesiat. Kupec mal byť Žarnovič. Nepáčili sa mu kone, hľadal na trhu
druhé, ale Capinos ho od každých odstrašil a vždy naspäť priviedol k
vychváleným škapám, až ho i chytráci ošialili.

Capinos vzal svojich päťdesiat a predsa mu ešte i doma za trud chcel
Žarnovič zaplatiť. „Vďačne som poslúžil," odmáhal sa od prijatia plače
Capinos, „ale ruka ruku umýva a obe sú čisté, ja tiež mám poníženú
prosbu, keby ráčili učiniť milosrdnú lásku. Vyťahujú teraz z matriky
vojakov, keby ráčili môjho Janka vynechať."

„To nemožno," potľapkal ho po pleci Žarnovič. „Matriku porušiť je veľká
vec. Prišiel by som za to do žalára, čo mi len nedoprajete."

„I veď sa o tom cisár vo Viedni nedozvie," škrabal sa Capinos za uchom.

„Darmo," odsekol Žarnovič, „to vám učiniť nemôžem." Miesto žiadaného
vynechania z matriky ponúkol mu úrad kostolného gazdu. Za to zase
poďakoval sa Capinos.

Núkal mu i noviny zadarmo. To ani prijať nemohol, lebo čítať nevedel.
Odišiel z fary ako nepriateľ farárov, mysliac si: Počkaj!

## V

Skoro i zmierený Kotrbac prestal chváliť svojho „popíka" a znovu sa
rozžiaril na farára. Rodinná záležitosť ho udobrila, a zase rodinná
záležitosť rozpeprila.

V noci mal akúsi nepríjemnosť so ženou a už ráno bežal ako oparený, bez
klobúka hore farským dvorom vykrikujúc a vrútil sa ožratý do farárovej
chyže so žalobou, že jeho beštia žena od neho bočí a so sluhom psy
pasie.

„Máte na to svedkov?" pokrútil Žarnovič hlavou.

„Naskutku ich zastihol sused na humne," bil sa Kotrbac v prsia s
prísahou.

Farár predvolal suseda a vyložil mu vec s otázkou, či to pravda.

„Moje svedectvo," zapálil sa povolaný, „vyzerá takto," a prásk! Kotrbaca
po líci z jednej i z druhej strany. S tým sa vzal a pošiel.

Kotrbac za ním na dvor s krikom: „Ty zbojník! Ty, čo si siahovinu
pokradol!\..."

Svedok sa navrátil a lap Kotrbca za vlasy. Mrštil ho o zem, a tam ho tak
bil po hlave, že ho vcele dokrvavil, i košeľu na ňom rozdriapal.

Takýto sa vrátil Kotrbac do chyže. „Či vidia, ich milosť, pán farár, čo
mi ten zbojník narobil? Nech hneď pošlú po žandárov, nech dajú odviesť
zbojníka na stoličný dom."

Miesto poľutovania dupol hnevlivo Žarnovič: „Nechoďte mi viac na oči
ožratý. Považujem to za zneváženie svojej osoby, že vždy vtedy sa na
faru pritetelíte, keď by ste sa mali skryť pred každým poctivým
človekom. Practe sa!" otvoril mu dvere.

S tým bolo po priateľstve. Kotrbac pošiel dolu dvorom vyhrožujúc, že sa
o tom dozvie i cisár vo Viedni, a hneď počal búriť sedliakov, aby písali
inštanciu na odstránenie farára.

„To hlúpo," odvetil Capinos na to ochotným sedliakom, keď jeho mienku
chceli počuť. „Len chcieť, to nie je dosť a príčiny na odstránenie niet.
Ale viete čo? Farár drží kostolnú lúku len toľko, že nie zadarmo a užíva
tisíczlatový kapitál, ktorý náleží kostolu. O to písať inštanciu."

„Ty si predsa múdra hlava," poskakoval od radosti Kotrbac.

„Smrdíš ako dudok, ale rozum máš ako Šalamún." Od toho času boli
priatelia, bo predtým sa nenávideli.

Capinos sám nemyslel tak vysoko o sebe. Aby úder bol istý, navrhol
poradiť sa predbežne s múdrymi ľuďmi, menovite s Huňásom a Dechtiarom.
Toto vzal na seba všetečný Kotrbac.

Podliak tento zmieril sa i s tým svedkom, čo ho dokrvavil; ale farárovi
nemohol odpustiť, že nezmlátil svedka, ani nedal zatvoriť, čo by vraj
bola bývala jeho povinnosť. Ba vŕtalo mu v kotrbe, že sa farár pritom
usmieval, žmal si s radosťou dlane. Čakaj!

## VI

Vzal na seba ukrvavenú, rozdretú košeľu a ťažkú gubu a poď do Krivošian.

Napred vošiel ku svojmu ľubučičkému Huňásovi.

„Tu vidia, pán veľkomožný, čo sa mi stalo na fare. Takého my máme teraz
farára, dobre ráčili povedať v kázni u nás (nikdy ju nezabudnem), že zlý
farár je najväčšie nešťastie pre obec."

Rapavému Huňásovi až srdce strepotalo od radosti, že tak skoro prišlo,
čo dychtive očakával.

„Pokrvavil ťa farár?" spýtal sa naradovaný.

„Nie," odvetil Kotrbac svojím chripľavým hlasom, „ale stalo sa mi to na
fare. Pred očami farárovými skrvavil ma takto planý človek."

„A čože to bolo?" pátral ďalej Huňás.

„Nuž hanba, posmech," odpľul Kotrbac. „Mám planú ženu, beštiu. A farár
nie, žeby ju sťahoval, potrestal, ale mňa dá biť a skrvaviť na fare, rád
je tomu, smeje sa. Nech sa zmilujú nado mnou, prosím ich pre boha, pre
Matku božiu, pre päť rán Kristových," vrhol sa na kolená. „Už musím
utiecť z toho Baranieho, a to pre farára. Všetkých nás vyženie. Ach,
škoda starého! To bol anjel oproti tomuto tyranovi. Drží s planými
ľuďmi, s tým kostolným gazdom. Obaja sú zbojníci. Ozbíjajú spolu dom
boží, a mňa bijú, krvavia, že som dôverný k domu božiemu."

„To teda dáke otázky o kostolnom imaní," kročil mu v ústrety Huňás, aby
v spuste márnych rečí dačoho podstatného sa domakal.

„Nespravodlivosť, hriech, až hanba," odpľul zase Kotrbac. „Chcel by byť
veľkým pánom."

„Teda neverne gazduje s kostolným imaním," zakresal ešte raz Huňás, aby
iskra vypadla. Lebo videl, že zo žaloby proti osobe nič.

„Áno," prisvedčil Kotrbac, „ozbíja kostol, drží kostolný kapitál a lúku
zadarmo. Ja som dôverný k domu božiemu. Nech píšu o tom osvietenému
biskupovi. My chceme kostol náš brániť, farár je zbojník."

„To je už dačo," pomyslel si Huňás. Aby dodal oplanovi a mätežným
Baraňancom ochoty, riekol blahosklonne: „Zaujímať sa za dom boží je
povinnosťou každého katolíckeho kresťana. Že farár váš obohacuje sa
kostolným imaním, to je mrzko od neho. Ale písať o tom biskupovi musíte
vy sami. On prosbu vašu vyslyší, bo jeho povinnosť je zastávať svätý
kostol proti lakomým farárom."

Kotrbac bol s tou odpoveďou tak spokojný, že pánu veľkomožnému nielen
ruku, lež i nohu by bol pobozkal.

Od Huňása šiel k svojmu ujcovi Dechtiarovi. Ale tu už celkom iné struny
natiahol. Pred ujkom, dobre o všetkom poučeným, bál sa tak makave luhať.
Potom on len s popmi rád hral svoju komédiu. Pohŕdajúc vlastne všetkými,
huckal ich spolu, ako sa chlúbil, používal jedného proti druhému.

Pred ujcom hovoril o všeličom, až sám zaviedol reč na farára, spytujúc
sa, ako sú s ním spokojní.

„Hja! Taký pálenčený farár," mrdol Kotrbac plecom. „Už ľudia ani do
kostola nechodia. Nekáže o Kristu Pánu, ako ho židia mučili, lež vždy
len o tej pálenke a o tom pijanstve."

„Dobre má, že vás sťahuje," hodil Dechtiar rukou. „Všetci ste korheli,
hej, v krátkom čase i úroky prepijete. Škoda bolo dať vám tú slobodu. Z
panského jarma ste vyšli, hej, a leziete do jarma židovského. Vy
bezumci! Chcete, aby vám farár kázal, ako Židia Krista Pána mučili. Budú
oni mučiť vás, hej, nie za deň za dva, lež po všetky veky vekov, keď
preženiete cez hrdlo, čo vám pán cisár daroval. Či myslíte, že vždy bude
pánom odnímať a vám dávať, aby ste mali čo prepíjať? Farár dobre mieni s
vami, hej!"

„Zdiera nás," mrdol Kotrbac plecom, „dáva nám brať zálohy, ten zeman."

„O zdieraní netáraj," zavrátil ho Dechtiar. „Ten jeden deň roboty a
korec zrna v roku vás neožobráči, hej. Toľko prepijete cez deň."

„Ale ukrivďuje dom boží," odkašlal Kotrbac. „Užíva kostolný kapitál a
kostolnú lúku zadarmo."

„To mu odňať nemôžem," osvedčil sa Dechtiar. „Biskup je v tom pánom,
hej, píšte inštanciu."

Kotrbacovi nebolo viac treba. Pošiel s radostnou zvesťou do Baranieho,
že i Huňás i Dechtiar kážu písať inštanciu.

Sedliaci to prijali s jasotom; len trochu bojazlivý richtár a Truľo
krútil hlavou. Richtár Belko hovoril: „Len toť sme vyhodili farára a už
zas inštancie!" Truľo tvrdil, že dotyčný kapitál nikdy nebol kostolný a
lúky že kostol nikdy nemal, lež len chatrnú roličku.

Naposledok však ustúpili aj oni všeobecnej žiadosti. Lebo z otázky
olúpenia farára stala sa otázka náboženská. Šlo o to, kto je dôverný
plebánovi, kto ku kostolu, bohu, Kristu a Márii? Huncút, kto by držal s
farárom.

Uzavrelo sa vydať dedinskú pečiatku, ktorej pripisovali neodolateľnú
moc, šialenému Kotrbacovi. Uzniesli sa na Capinosov návrh i na tom, že
Truľo úrad kostolného gazdu zloží a nikto ho neprijme, pokiaľkoľvek
kostolu nebude navrátené, čo mu náleží.

Toto Truľo učinil bez meškania, a farár sa čudoval, že nikto nechce
prijať úrad.

Kotrbac bežal s pečiatkou k svojmu riadnemu pisárovi, čo mu všetky listy
a inštancie písaval. A to bol pijanský jeden pecúch pri „amte". Zložil
mu obyčajnú taxu, zlatovku, a odniesol hneď nikým menovite nepodpísanú
inštanciu na poštu.

## VII

Sedliaci to držali proti svojej obyčaji v takej tajnosti, že farár ani
tušenia nemal o dajakých inštanciách. Preto sa i zaujímal za nich
horlivo pri pravote o les, neváhal sa učiniť ešte viac nenávideným pred
panstvom, ako už okrem toho bol.

O pár dní potom, čo pošta odniesla inštanciu biskupovi, prišlo do
Baranieho vyslanstvo od urbárskeho súdu k vyslúchaniu svedkov o tom, či
Baraňanci boli v úžitku drevobrania, či nie. Dechtiar, ktorý mal pritom
mnoho očakávať a bol práve hlavou stolice, nechcel ani znať o celej
veci. Sedliaci si prišeptávali, že on už svoj les nosí vo vrecku.
Žarnovič oproti tomu, hoc nevidel žiadnu výhru pre seba, predsa sa
dostavil i do Baraňanského domu medzi panstvo a fiškálov ako šľachetný
bojovník za svojich farníkov.

Bola to už tretia lehota od šiestich rokov v tej istej záležitosti. Pri
straníckosti súdu, zloženého zo samých zemských pánov, preťahovali
šibalskí advokáti vec tak, že sa nikdy nič nedokončilo. Vždy len pri tej
prvej otázke ostalo, či boli v úžitku drevobrania a či majú právo dvíhať
pravotu. Hneď pod tou, hneď pod inou zámienkou odložilo sa jednanie na
neskorší čas.

Tohto fígľa lapil sa i teraz panský advokát. Predložil, že vyslúchanie
svedkov diať sa nemôže, lebo istý pán neprišiel.

Žarnovič pozrel na advokáta, daného sedliakom z úradu, a keď tento stále
mlčal, ozval sa on: „Keďže tak, teda tejto pravote ani do príchodu židmi
čakaného Mesiáša konca nebude. Netreba nič iné, ako keby sa vždy dakto z
povolaných nedostavil." „Ale ten pán prísť nemohol, lebo si nohu
zlomil," bránil svoj návrh panský advokát.

„Prijmeme to za pravdu," lapil ho za slovo Žarnovič, „ak plnomocný pán
advokát dá to osvedčenie do protokolu, že v prípade nepravdy pravotu
prehral."

„S vami nemám žiadne konanie," hladil si panský advokát bradu.

Žarnovič riekol ďalej: „Ináč patent z 2. marca 1853, ktorý je tu jediným
meradlom práva, predišiel takýmto úskokom, určujúc, aby vtedy, keď dakto
vyslaný sa nedostaví, súd menoval zástupcu,"

Čím väčšia to bola pravda, tým živšie sa dotkla prítomných.

Strhlo sa veľké mrmranie proti Žarnovičovi. Panský fiškál chcel ho
doprosta vyhnať. Iní sa srdili, že načo hovorí on, keď zástupca
sedliakov mlčí.

Tento sa videl naposledok donútený lapiť stránku Žarnovičovi a žiadať
vypočúvanie svedkov, čo sa i stalo.

Lež tu zase, pri zrejmej straníckosti, len Žarnovič ozvať sa musel.

Ozval sa však menovite pritom, že to, čo svedkovia hovorili po
slovensky, zapisovalo sa po maďarsky. „Vyznanie svedka," hovoril, „má sa
zapísať v jeho reči a potom sa mu to má prečítať; inak môžeme zapísať,
čo chceme."

Potom sa ozval, keď slúžny okrikoval svedkov s hrozbami. „Vaša vec,
pane, je len verne napísať, čo vyzná svedok."

To všetko zapríčinilo takú rozhorčenosť, že keď istá žena z filiálky
prišla oznámiť pohreb a richtár vyvolal Žarnovica von, slúžny vybehol za
ním: „Pán farár, tu nie je miesto pre spoveď."

Musel sa hneď navrátiť a nesmel viac von. Myslelo sa, že vyšiel dávať
radu na dvore zhromaždeným sedliakom.

Panstvo sa mýlilo. Sedliaci mali medzi sebou reč o tom, že farárovi z
lesa nedajú.

Nevďačníkov narušila, vidiac, čo sa deje tu i tam, jedna stará babička,
ktorá chodievala prosiť plebánka, aby jej už len pekný pohreb zrobil,
keď ju pán boh povolá. „Iďte, iďte, nemáte svedomia za psa. Vždy ste si
žiadali plebána, ktorý by s nami držal. Tento drží, a vy čo? Keď ho páni
za vás pečú, vy ho oblievate zimnou vodou."

## VIII

V krátkom čase potom dostal Žarnovič úradne písmo od Huňása, aby ho v
istý deň očakával spolu s čo najpočetnejšie zhromaždeným ľudom, bo že
príde jemu a ľudu vyhlásiť biskupský výrok.

„Čo za výrok?" premýšľal Žarnovič a trnul.

Jednako oznámil sedliakom príchod vicediakov a kázal im prísť v
ustanovený deň na faru.

Sedliaci šuškali radostne medzi sebou na farskom dvore. Kotrbac ich
uisťoval, že vyhrali. A predsa opýtali sa vychodiaceho Žarnovica so
lživým úsmevom: „Načo to príde pán veľkomožný z Krivošian?"

Prišlého zložili z voza na rukách, tisli sa jeden pred druhým bozkávať
mu ruky, Kotrbac vzdychal s prevracovaním očú: „Boh sám prichádza medzi
nás."

Usmievajúci sa pán veľkomožný s červeným pásom zavolal všetkých do
farárovej chyže a tam im predovšetkým ďakoval menom biskupovým za
dokázanú horlivosť pri veciach cirkevných. „Osvietený pán biskup,"
hovoril, „teší sa z toho, že sa staráte o dom boží; chváli vás, že
netrpíte, aby kto ukrivďoval svätý kostol, dôchodky jeho privlastňoval
nespravodlivo sebe. Bo darmo, už to raz každé hrable k sebe hrabú. Často
tí, ktorí by mali brániť práva svätého kostola, sami ich porúšajú z
lakomosti."

So Žarnovičom krútil sa svet. Huňás pristúpil po úradnom popudení ľudu k
veci. „Osvietený biskup," hovoril, „ako pán kostolného imania vyslyšal
vašu spravodlivú sťažnosť, prisúdil dosiaľ farármi užívaný kapitál
svätému kostolu a súčasne ráčil prikázať, aby kostolná lúka dala sa do
prenájmu na dražbe."

Uradovaní sedliaci ďakovali osvietenému biskupovi, bozkávali pánu
veľkomožnému ruky, ale farára akoby na oheň vrhol.

„Čo?" riekol po latinsky, vzmužiac sa, „výrok pred výsluchom? A hneď to
i oznámiť ľudu s nesmiernym zľahčením farárovým a zrejmým popudzovaním?
Tak duchovenstvo najlepšie dokáže zničiť sa samo."

Sedliakom riekol: „Pokračujete nečestne, proti svedomiu, vy nevďačníci.
Kedy to bol kapitál kostolný? Kedy kostol mal dáku lúku?"

„Pri scelistvení chotára," odvetil mu Capinos, „dostal miesto role
lúčku."

„Čo by i tak," hovoril Žarnovič, „ja ju užívam ako iní farári za stálu
cenu z moci kanonickej vizitácie, ktorá je jediným základom práv našich
i kostola samého."

Huňás postavil sa vážne: „Dohadujte sa o tom s biskupom. Ja plním
uloženú mi povinnosť. Kapitál nech tam stojí v budúcich účtoch, lúka dá
sa hneď do prenájmu,"

„Nie je odlúčená od farskej," namietol Žarnovič.

„Odlúčime ju," odsekol Huňás a uviedol to hneď šelmovsky v skutok.
Úrodnú časť lúky vylúčil pre kostol a dal do prenájmu židovi; farárovi
zanechal len machom prikrytý štrk, kde ani kosiť, ani orať.

Učinil to v Žarnovičovej neprítomnosti, ktorý na lúku nevyšiel, a šiel
potom na obed k richtárovi. Tam popudil sedliakov ešte viac, hromžil na
farárovu lakomosť, sám povestný lakomec, a kázal upotrebiť násilie, ak
by sa snáď protivil.

Sedliaci potom bočili od olúpeného farára, len pôvodca všetkého,
Kotrbac, prišiel ho tešiť. „To ten a ten," bozkával mu ruky. „Tí
závistníci, tí zbojníci. Ich milosť, pán farár, nemajú tu dobrého
človeka okrem mňa. I ten Huňás, to sa nesvedčí, mne sa až plakať chcelo,
i pán biskup mal by mať ohľad na duchovnú osobu. Ja keď kňaza vidím,
akoby som boha videl."

Tak tešil na fare plebána. V krčme sa vystatoval: „Dal som tomu
zemanovi! Nech ide v čerty na svoju kúriu. Všetko mu odoberiem a potom i
jeho samého vyženiem. Nemá dobrého človeka medzi farármi, i biskup hnevá
sa na neho."

K tomu šiel Žarnovič osobne, aby mu vec vysvetlil a posťažoval si na
Huňása. Ale biskup, ktorému vrčali v maďarónskej hlave akési
panslavistické agitácie, to sám tak chcel, aby ľud stratil dôveru k
Žarnovičovi. Stál pred ním ako Jupiter olympský, prijal ho ako zločinca,
vyctil ho ešte i za to, že nestojí pred ním dosť pokorne, oboslal ho so
žalobou do Viedne, ak sa mu neľúbi súd biskupský.

Oproti tomu Huňása, na ktorého Žarnovič prišiel žalovať, práve vtedy
biskup za abasa povýšil. Pretože však infulovaný abas už nechcel viac
vicearchidiakoniť, zosňal mu biskup bremeno, ale ponechal i ďalej titul
vicearchidiakona. Povinnosti úradu preniesol na Virasztóa s názvom
podvicearchidiakona. To znamenalo toľko, že Huňás je nenahraditeľný.

Tak prešiel zase na úhlavného Žarnovičovho nepriateľa pre farárov veľmi
vážny úrad vicearchidiakonský. Oni zaiste už tým premnoho môžu i pomôcť
i škodiť, že dávajú ročné tajné správy o farároch. Tu mnohí nakladajú
potme podľa ľúbosti s dobrým menom a pohrávajú sa šťastím spolubratov.

## IX

Ani Huňás neprestával byť nepriateľom, ba i svoje nové vyznačenie použil
k Žarnovičovmu zľahčeniu pred ľudom.

V jeho podružnej cirkvi nachádzala sa zámožná bezdetná sedliačka, osoba
poverčivá. Aby obdržala orodovaním večnej Devy dietky, umienila si
postaviť do kostolíka oblečenú sochu Panny Márie. Nečinila to však s
povedomím svojho farára, lež bežala do Krivošian k mužovi božiemu s
vysokou čiapkou a velikánskou krivou palicou, čomu ľud zázraky
pripisuje. Taký muž je tretí po pánu bohu, ako hovoril Kotrbac. Preto i
pobožná ženička zverila svoj úmysel abasovi. S jeho odobrením dala za
drahé peniaze zhotoviť drevený špalok, obliecť do ženských šiat a muž
divov mal jej to vysvätiť.

Vzdelaného vkusu a za kresťanské osvietenie ľudu horliaci Žarnovič nebol
milovníkom takýchto sôch, ktoré katolícky ľud kde-tu nosí na drúkoch po
odpustoch. Potom ho mrzelo, že nie k nemu obrátila sa jeho farníčka. Keď
mu teda prišlo do ušú, čo sa hotuje, písal opátovi, aby sa neopovážil
siahať do jeho práv. On, ako farár, že chce napred vidieť podobizeň, či
zaslúži miesto v chráme, a potom oznámiť to podľa predpisu biskupovi;
náš osvietený vek že požaduje odstránenie i tých podobizní, ktoré teraz
znešvarujú chrámy, nie to uvádzanie nových! Jeho chrám že má iné
potreby, nie takéto sochy, pri ktorých o dákom umení ani reči.

Ale Huňás mal inakší vkus a zakladal si na tom, aby jeho sväté ruky čím
viac kostolov zaopatrili sochami podľa jeho vkusu, ktoré jeden jeho
príbuzný tesár zhotovoval. A odstrašiť sa nedal, bo vedel, čo si môže
dovoliť oproti Žarnovičovi. Vylíčiac ho farníkom ako nepriateľa Panny
Márie, zlého katolíka, luterána, hurbanistu, vysvätil bez odkladu
škaredú podobizeň, ba poslal s ňou k slávnemu odprevadeniu kaplána s
bubnami a trúbami.

Žarnovič kázal učiteľovi zatvoriť kostolík, ale ľud sa vzbúril: „Kto nám
rozkáže? To náš kostol," hrozil vylámaním dverí, učiteľ musel popustiť.
Bez prítomnosti farárovej, proti jeho zákazu, vniesol podobizeň do jeho
chrámu cudzí kaplánik, zaspieval „Te Deum" a potom obedoval u nábožnej
ženičky. Tam bolo pretriasanie bezbožného nepriateľa Panny Márie.

„Hľa, akého my máme farára! Páni mu ani deti svoje krstiť nedajú,"
mrmral ľud, ktorí pánov nenávidí a predsa vo všetkom spravuje sa podľa
ich príkladu, rád napodobňuje ich mravy.

Nanajvýš tým zľahčený Žarnovič sa nežaloval, nežiadal od biskupa
zadosťučinenie, vediac dobre, že nedosiahne žiadne. Ale biskupovi,
pravda, písal po skutku Huňás a Žarnovič tam dostal svoje. Vylíčil ho
ako nebezpečného osvietenca.

Písal súčasne, že pán Baraňanský z nenávisti proti panslávovi necháva už
pol roka bez krstu svojho syna a biskup mu naložil, aby on šiel decko
pokrstiť.

Bolo skutočne tak, lež pán Baraňanský odporoval i opátovi. On že hlavu
svojho syna nedá do výrobku popom, aby ju ohlúpili. Ustúpil len tomu, že
by to malo zlé občianske následky pre chlapca. Pokrstil ho teda opát s
novým zľahčením farárovým.

# ČASŤ ŠTVRTÁ

## I

Druhý bol by sa pri takých skúsenostiach, pri takej ozornej nevďačnosti
a všeobecnej zloprajnosti ľudu obmedzil na prísne úradné povinnosti, bol
by zanechal všetky ušľachtilejšie snahy. Ale dobrosrdečný Žarnovič,
akékoľvek trpké veci skúsil a ešte trpkejšie očakával, znajúc, že tak
pobúrený ľud už nezastane, až príde ku krajnosti, predsa neobľavil v
ničom, neprestal konať i ďalej všetko, čo len mohol, pre osvietenie,
vzdelanie zvereného stáda. Jeho hnev bol namierený len na zlostných
popudzovateľov, ľud ľutoval ako žiaľneho slepca, ktorý k nikomu nemá
dôveru a nevie, koho nasledovať.

Keď teda jeho rozprávky boli vytlačené, daroval jeden silne zviazaný
výtlačok jednému z najporiadnejších a najlepšie vycvičených mládencov s
tým, aby to čítal mládeži na priadkach. „Najtiaž ich nalakomiť," myslel
si, „potom budú zábavno-poučné knižočky hľadať sami."

S novinami už predtým oproboval. Dával ich, keď Capinos čítať nevedel,
Truľovi, ale zbadal, že to tam všetko na hromade leží nečítané. To isté
zbadal i pri organistovi. Povolal gazdov na faru, že im sám v nedeľu
čítať bude, ale len sa smiali z neho, neprišiel nikto. Len Kotrbac sa
dostavil s otázkou, či dačo nevyšlo od cisára o lesoch. Oproboval teda
pri mládeži so svojimi rozprávkami.

Nakoľko jeho očakávaniu odpovedala skutočnosť, uvidíme v kúdeľnej chyži
na priadkach.

V kozube horia nakríž kladené triesky. To bolo drahšie svetlo, ako by
boli bývali najlepšie sviece, ale Slovák neráta. Okolo stien a teplej
pece sedia na laviciach a pradú najstaršie dievky. Parobci, ktorý sa
tisne medzi priadky, ktorý sedí na nizunkom stolku a na kláte, ktorý si
zapaľuje kratučkú dymku, ktorý stojí v prostriedku a vystrája fígle,
vyciera zúbky na dievčatá. Tieto sa rehocú, škádlia, strhujú klobúky,
pospevujú. Chachot, krik, divá lárma.

„Bavte sa ticho," hovorí gazdiná vdova. „Záhadám vám hádky."

„Dobre, ale nech budú nové," vreštia parobci. „Z takých nič, čo už
známe."

„Novučičké nové," vetí gazdiná, „počúvajte."

Nastalo mlčanie, gazdiná zahádala: „Šesť nôh má a na hlave chodí --- čo
to?"

„To nemožno," hovoria parobci. „Takého zvieraťa niet, čo by chodilo na
hlave."

„A voš kde chodí?" spytuje sa gazdiná. „Prisahám bohu, pravda," chachocú
sa parobci. „Počúvajte druhú," hovorí gazdiná. „Dvakrát sa rodí, raz
umiera, chodí rukami. Čo to?"

„Dvakrát sa rodí vták," ozve sa jedna z priadok, „ale rukami nechodí."

„A čo iného sú krídla?" opravila ju gazdiná, „Poviem vám ešte jednu.
Žena je, rastie jej brada, čím dlhšia, tým lepšia; holia ju dva razy v
roku. Čo to?"

„Tú by ani čert neuhádol," hovorili parobci.

„A predsa vy sami," vetila gazdiná, „máte britvy a holíte ju."

„Aha! Viem už," riekol jeden, „to je lúka."

Táto lúka ľúbila sa najviac parobkom. Smiali sa, chválili, prisvedčovali
s prisahaním, žiadali o nové hádky.

Ale chlapec spoza pece sa ozval: „Rozprávajte radšej rozprávky, mamo."

„Rozprávky, rozprávky!" prisvedčovali mu dievky, potom i parobci.

Ale jeden z týchto vytiahol knižku: „Nie to, budem vám dačo čítať."

„Tu nie je kostol," ozval sa druhý, surový hlas, „aby sme sa modlili," a
strhol sa smiech.

„To nie sú modlitby," opravil ich majiteľ červenej knižky, „lež
rozprávky od nášho farára."

„Čo by farár vedel?" chrešťal zase druhý hlas. „Ja znám inakšie
rozprávky ako farár, také, prisahám bohu, že ich nikdy nepočul."

Ale iní mysleli, že by tam predsa mohla byť dáka nová rozprávka, a
žiadali čítanie.

Majiteľ knižky sadol ku kozubu, otvoril knižku, kde sa práve nahodilo, a
začal slabikovať: „Mar-tina pokaz-ili sami rod-ičovia. Sotva pre-stal
pr-prsia požívať, už mu dáv-ali pálenku."

„To bol dobrý chlapec," smiali sa parobci.

Čitateľ vychopil inde: „Celá o-ob-obec bola poh-rúžená do hnu-s-né-ho
pijanstva."

„Dobre mala," rehotali sa zase parobci.

Čitateľ pokračoval: „Tak vyšli všet-ci na miz-inu, len krčmár žid
zbo-zbohatol."

„Iď s tým!" vytrhol mu hrubohlasý surovec knižku a hodil o zem. Druhý
riekol: „Ja som myslel, že to bude o dákych kráľovičoch a zakliatej
princeznej." Tretí riekol: „Alebo o sani s dvanástimi hlavami." Štvrtý
riekol: „Alebo o ježibabe a Laktibradovi." Všetci sa osvedčili
jednohlasne, že také rozprávky nič nestoja; ba jeden hodil práve knižku
do ohňa a navrhol, aby sa skladali na pálenku, čo sa ihneď uskutočnilo.

Tak obstál Žarnovič so svojou knižkou doma. Nedivil sa potom tomu, čo
skúsil inde. Jedni z národovcov mu ani neodpovedali, druhí poslali
balíky naspäť, najlepší poslali aspoň cenu pre seba podržaného výtlačku.
Lebo tak sa to vodí s tými pospolitými dielcami. Píšu sa pre ľud a
kupujú ich len daktorí horlivci bez potreby, len aby sám vydavateľ
neniesol škodu. Žarnovič stratil pri svojom podniku na pol druha sta
zlatých, čo sa mu však až pozdejšie objavilo.

## II

V úradných veciach tiež neochaboval. Vypracoval celý rad výtečných kázní
o škodlivosti pijanstva, rozšíreného ohavne medzi Slovákmi a v jeho obci
zvlášť. Aby nevedomým vec náležité vysvetlil, ukázal im z ohľadu
zdravotného, gazdovského, mravného, ako šľahajú samých seba, miesto
rozkoše objímajú nekonečné neresti. Strašil ich, že idú v ústrety
hroznej budúcnosti, že sa stanú všetci holomkami a otrokmi židov. Rečnil
o tom cez viac nedieľ jedno za druhým a potom chcel farníkov pozvať do
spolku striezlivosti.

Ale nevyrečnil ešte ani polovicu prihotovených kázní, keď sa odohral
tento krčmový výjav.

Okolo dlhého špinavého stola sedia sedliaci vo sviatočných gubách. Jedni
fajčia smradľavý dohán z dymiek tak krátkych, že sa im temer nosa
dotýkajú, iní majú hlavy nedbanlivo podopreté o lakeť, iní držia oba
lakte na stole, iní sú obrátení k stolom chrbtom, iní vyťahujú nohy a
odpľúvajú, iní pijú, trepú pohármi, rozkazujú si, všetci zhovárajú sa
hlasne, rozprávajú, prisahajú, nadávajú, zlorečia. Vrava, krik, lárma,
až hlava hučí.

Práve vstúpi vytiahly muž s vysokým opaskom a vrhnúc sa nedbanlivo na
posekanú lavicu, skričí: „Žide, holbu!" „To je mnoho odrazu," poznamenal
na to druhý. „Farárovi navzdory," trepol vytiahly päsťou o stôl. „Keby
nekázal o pálenke, obišlo by sa na žajdlíku; teraz i zato holba!"

„A ja ti kúpim druhú," ozval sa Kotrbac, „žes\' taký rozumný človek. Ten
pálenčený farár chcel by urobiť z nás Poliakov, zriadiť taký spolok
striezlivosti, ako majú v Poľsku, vziať nás pod prísahu. Ale my nie sme
Poliaci a nie blázni. Nech ide za mňa kosiť a do fúry, ja jeho tisíc
farahúnskych duší, ešte i jeho huncútsky\..."

Trnie pero, keď má položiť na papier tie satanské, bohorúhavé kliatby,
ktoré už i náš ľud od Maďarov prejíma. Čím viac sa rúha bohu, tým viac
myslí zneuctiť toho, komu nadáva. A že metá takéto kliatby aj na osoby
duchovné, tomu sa bude diviť, kto myslí, že čím sprostejší ľud, tým
väčšiu chová úctu k farárom. Naopak, čím väčší divoch, tým je i proti
farárom neúctivejší.

Panský lesník pokrútil pri pľuhavej kliatbe Kotrbacovej hlavou: „Ej, ej!
Zato bys\' mohol i zle obstáť."

„Ja?" mykol sebou surovo Kotrbac, „ja za jedného popa zle obstáť? Keby
som nadal tu Čmuľovi do huncútov, prišiel by som do chládku, ale popovi
čo? Môžem mu dať i pri oltári na pysk, ta čo? Páni povedia: To múdry
človek. Popom teraz odhúdli, ja ich stotisíc duší. Kopni do neho, musí
ťa ešte odpýtať. Ja všetko viem. Teraz páni popom právo nesúdia."

„Zdá sa tak," prisvedčil lesník. „Za urazenie kočiša dvanásť palíc; za
zneuctenie farárovo sotva jedno teremtette."

Žid s malinkou remennou čiapočkou na temene ozval sa z nalievame: „Then
váš farár ničoho nepraje chudobnému židovi. Krčmára chcel by včele
vyhnať z obce."

„Ale pôjde on," trepol vytiahly o stôl sklenku, ktorú mu teraz Čmuľ
nalial plnú. Bo iní mávajú časom hrdlo, len do nepoznania tenšie od
brucha, vždy prázdne.

„Sto farárov sa prejde," dodal Kotrbac, „pokiaľ jeden žid. Židov nech
boh živí," glgol pohárik.

„A hej, že židia dobrí ľudia?" upravil si Čmuľ čiapočku na temene. „Tho
sa veru nesvedčí kázať o pálenke v kostole. My by sme nášho rabína
samotného nechali na kazateľnici, keby nám počal kázať o pijanstve a
pálenke."

„To i my urobíme, prisahám bohu!" buchol sa Kotrbac v prsia. „Huncút,
kto nie," dodal, keď mu pijani prisvedčovali.

Bol by sa Žarnovič i tohto posmechu dožil, keby ho nebol zavčasu
upozornil striezlivý Capinos. Tomuto sa ľúbili farárove kázne proti
pijanstvu, znal ich všetky naspamäť. Keď teda počul, čo nenapraviteľní
pijani kujú, šiel to oznámiť farárovi.

„Hm!" pokrútil tento hlavou, „teda murína umývam. Ale aspoň počiatok
spolku striezlivosti musí byť v mojej fare."

„A kto vstúpi do neho?!" utrel si Capinos malý noštek päsťou. „Ja, ktorý
beztoho nepijem, a dakoľko nešťastných ženičiek, ktoré sa pri
korheľských mužoch oplakávajú. Pijan žiaden nie! Vykonáme teda len
toľko, že nás vysmejú."

„Tak je, tak," prisvedčil i sám Žarnovič a prestal sa pľuhať s
nenapraviteľnými otrokmi židov. Len príležitostne pozdvihol proti
nezhojiteľnej nákaze hlas volajúci na púšti.

## III

Vidiac, že so starými zakosnelými hriešnikmi nedá sa počať nič, staral
sa tým viac o školské vyučovanie detí. „Tí odchovanci panštiny a
dereša," hovorieval, „musia vymrieť, ako židia utečení z egyptského
otroctva. Pre nich už pomoci niet, len ich potomstvo musí sa
zošľachtiť."

Kázal i o tomto často, horlil, žehral, napomínal, poučoval, núkal sa, že
sám bude deti učiť; ale všetko márne pri divých hrdláčoch, škola
zostávala prázdna. Siahol teda k prísnosti, udal nedbanlivých rodičov a
slúžny ich z naloženia Dechtiarovho citeľne pokutoval, ktorých na
peniaze, ktorých telesne.

S akými následkami pre farára, poznáme z rečí tých, ktorí po vystatej
pokute vracali sa do Baranieho.

„Ale ti dvihli kitličku, Zuzka?" smeje sa územčistý mužík s opaskom,
siahajúcim až po prsia.

„A tebe stiahli nohavičky?" spytuje sa ho naspäť žena v hrachovej
letnici.

„Z púhej gazdovlivosti," rehoce sa onen, „bo drelich teraz drahý. Preto
i tvoju hrachovú kitličku chránili viac než biele lýtka."

„Nikdy to nezabudnem a neodpustím tomu farárovi," siahla si k lýtkam
žena. „Tak človeka skatovať! Až že som hrýzla od bolesti. A prečo? Či
som dačo pokradla? Pre ničomného pankharta. Zabijem ho, keď prídem
domov!"

„Mohla si sa odkúpiť ako ja," riekol úškľabne ten vytiahly, chudorľavý
muž, ktorý v krčme pil navzdory farárovi.

„Fujarou," nadvihla si ženská hrachovú kitľu. „Bo mne, chudobnej
chalupníčke, tak desiatky vyhadzovať ako tebe, čo ich za dva dni
zarobíš."

„Žart na stranu," hovorí vytiahly, „ale to predsa hanba. Či my za to
platíme plebána, aby nás dal katovať? To nerobí žiaden, čo on."

„A inde majú inakších farárov," prejal územčistý, „nie takých akýchsi
Slávov. Mne odvrhli na stolici jeho písmo a napísali druhé, že to nič
nestojí. Čo vraj máte za farára? Nedarmo, že býva v Baranom. Ešte ani
písať nevie, ako treba."

„Preto nedrží s pánmi ani plebánmí," žehral vytiahly, „bo to len taký
sprostý chlap. Ráno vstáva na svite ako pastier, a kedykoľvek lapí na
lúke vidly; i kosiť som ho videl."

Ostatní pľuvali na to, ako čo by práce ich vykonávať bol dáky hanobný
zločin.

Územčistý dodal ešte: „Pravdu mal šialený Kotrbac, keď už popredku
vyhlasoval o ňom, že to pán Sláv, ktorý ani po slovensky nezná."

Tieto klebety zakladali sa na pravde. Žarnovičovo písmo skutočne odvrhli
na stolici preto, že bolo správne písané a aby mu narobili ostudu.
Vstával skutočne ráno na svite, chopil dakedy aj vidly a kosu, lebo mu
prekypujúca mladá sila nedala pokoj, chcel sa rozrušať a súčasne poctiť
roľnícke zaneprázdnenie ako cisár Jozef. Z toho mu prevrátený sedliacky
rozum učinil zločin.

„Nebude sa on dlho u nás vypínať," tešili sa opalicovaní.

Chodili potom, pravda, všetky povinovaté deti do školy, ale farárovi
beda! Celá obec vrela proti nemu, hovorilo sa o inštancii na
odstránenie.

Bola by aj skutočne pošla, ale náčelníci všetkých baraňanských pohybov
nedržali teraz s ostatnými. Capinos posielal svoje deti do školy pilne a
tešil sa z pokárania iných. Kotrbac tiež posielal svoje dievčatko a
zvlášť teraz potreboval farára, ktorý ho ešte vždy neznal.

Preto i behal pilne na faru, bozkával farárovi ruky, kľakal pred ním,
žaloval na nevďačných huncútov, ktorí si nikdy takého farára
nezaslúžili. Len pod rukou púšťal do obehu povesti o nastávajúcom
preložení farára na inú faru. Tento sa len divil, keď sa ho podchvíľou
ľudia spýtali, kam odchádza.

## IV

Čo si sľuboval od neho Kotrbac, to sa objavilo po zľahnutí jeho ženy.

„Nech píšu do Viedne, pán farár," pribehol vydesený.

„Komu?"

„Pánu cisárovi, môjmu ľubučičkému otcovi a dobrému priateľovi."

„Ach, ach! A čo mu písať?"

„Že sa mi narodil syn."

„A to tak vážna udalosť, že o tom i cisár vo Viedni vedieť musí?"

„On bude môjmu synovi krstným otcom, mne ľubučičkým kmotrom," oblizoval
sa Kotrbac.

„Ako ste prišli na takú myšlienku?" pokrútil Žarnovič hlavou.

„Sám sa mi ponúkol," zaprisahal sa Kotrbac. „Keď som ho viezol na
svojich koňoch a viedol som sa s ním popod pazuchu hore vrchom; máte,
hovorí, syna? Nemáme, reku, jasnosť cisárska. No, keď vám pán boh
požehná, píšte mi, ja mu budem krstným otcom. Ale mi píšte, pohrozil;
zrobím potom z neho človeka. Prisahám bohu, nech ma tu čert vezme, nech
oslepnem, ak to tak nebolo. Nech budú i oni otcom synovi môjmu, nech
píšu cisárovi."

„Na to musíte upotrebiť svojho obyčajného pisára," zasmial sa Žarnovič.

„Prosím ich pre boha, pre Matku božiu, pre päť rán Kristových," vrhol sa
Kotrbac na kolená. „Oni sú môj otec, môj jediný ochranca. Bez nich bol
by som dávno musel zutekať. A oni tiež nemajú dobrého človeka. Keby
vedeli, čo pre nich vystojím, nahryziem sa s planými utŕhačmi a buričmi.
Nech pokrstia chlapca a zapíšu za krstného otca pána cisára a dajú mu to
potom na známosť."

„Naopak," vetí Žarnovič. „Napred vy mne musíte ukázať písomné privolenie
cisárovo."

„Nech teda píšu popredku, s krstom počkáme."

„Musel by som mať menej rozumu než vy," odsekol Žarnovič.

Kotrbac vrhol sa znovu na kolená a vzpínal ruky; „Pre boha, pre Matku
božiu, pre päť rán Kristových, nech neprekazia šťastie môjmu synovi. Pán
cisár sľúbili mu dva milióny dukátov a že ho urobia generálom alebo
biskupom, čo bude chcieť. Nech sa zmilujú, nech píšu. Veď cisár dobrý
pán, náš otec, môj dobrý priateľ. My sme spolu proti pánom, tým
rebeliášom!"

„Dosť tých hlúpostí!" odvrátil sa Žarnovič. Nevedel, či má človeka držať
za krajne nestydatého luhára, či za blázna.

Vidiac nepremožiteľný odpor, žiadal Kotrbac, aby aspoň meno cisárovo
Franc Jozef dané bolo jeho nešťastnému synovi, ktorý zlou vôľou
farárovou prichádza o generálstvo alebo biskupstvo a dva milióny
dukátov.

„To sa vám môže stať po vôli," lapil sa Žarnovič kľučky, aby nezbedníka
ponúkol k odchodu.

Vytratil sa síce s obyčajným pobozkaním ruky, ale dolu dvorom pospiechal
mrmrajúc. Doma si trhal vlasy, klial boha, Krista, Máriu, kríž i
všetkých svätých tomu hladošovi zemanovi: „Čakaj, vykúrim ja ho!"

## V

Súril potom písanie inštancie na odstránenie a „prečaranie" farára, ale
sám prišiel do kaše, z ktorej ho len farár vytiahol.

Neprestával poburovať i proti pánom, nenávideným z celej duše. Chodil,
všade roztrusujúc, že pán cisár žiadnu daň nepotrebuje, lebo si narobí
peňazí, koľko sám chce; že odpustil verným sedliakom, na ktorých jedine
sa spolieha, všetku porciu, len kujoni páni že zdierajú ľud pre seba,
tučia sa na mozoľoch chudoby. „Cisár," hovoril, „náš otec! Dá on tým
zdiercom, tým rebeliášom! Ja znám, čo znám. ,Nič sa nebáť, môj drahý
priateľ Kotrbac, my sme chlapi, zložíme my tých pánov,\' potľapkal ma po
pleci, keď sme sa viedli hore vrchom popod pazuchu. ,Nič nedať tým
zdiercom, tým huncútom, tým zbojníkom.\'"

Tieto často opätované slová našli vieru. Sprostač prijme akékoľvek
hlupstvo, len nech lahodí. Keďže Kotrbac ukázal i príklad, daň nesplácal
a vrchnosť zhovievala, počali všetci v celom okolí zapierať dane a
odvolávali sa na Kotrbaca. Následkom toho Kotrbaca zajali a odviedli
pred súd.

Obec sa zaujala za neho, ako už to oni majú obyčaj. Vydali mu svedectvo
pod pečaťou, že Kotrbac je bezúhonný, pokojný človek, ktorý nikdy ani
kurčaťu neublížil. Behali aj na faru, aby sa i farár zaujal za
nešťastného. „Oni sú otec náš, ku komu sa máme utiekať?" Najmä žena
prosila s plačom. „Čo budem robiť so sirotami? Nech sa zmilujú!"

Farár sa skutočne zmiloval a len to pomohlo oplanovi. Šiel osobne pred
súd a vyslovil, ako bol presvedčený, že Kotrbac je človek pomäteného
rozumu. Z tejto príčiny bol prepustený.

Ale nezískal tým vďačnosť, lež opak. Kotrbac hneval sa náramne na to, že
ho farár vyhlásil za blázna a tým mu zamedzil cestu k richtárstvu, po
ktorom dychtil. Huncútoval ho teda, nadával, zlorečil mu; a ak predtým
poburoval oproti nemu, činil to potom ešte viac. „Von s tým huncútom
zemanom, tým nepriateľom sedliakov!"

Chcel, aby sa hneď písala inštancia na odstránenie. A sedliaci boli by
pristali, keby nie striezlivý Capinos. Tento odporoval. „Zostaneme v
hanbe," hovoril, „bo nemáme príčinu." Bezcharakterný richtár Belko
vzdával sa na vôľu väčšiny. „Ako chcete," hovoril, a sedliaci váhali.

## VI

K čomu nemohol nakloniť obec mätežný Kotrbac, k tomu dala rozhodný popud
náhoda. Staré farské chlievy spadli, vetchá strecha sa zalomila, hnilá
povala preborila. Pretože krajinská cirkevná pokladnica nedáva na
gazdovské stavania nič, Žarnovič kúpil sám hrady, krokvy, laty, dosky a
platil tesárov; len slamu na prikrytie žiadal od farníkov. „To nie sú
moje budúnky," hovoril richtárovi a prísažným. „Keď odídem od vás, alebo
umriem, všetko tu zostane, ani mi nikto útraty moje neprinavráti.
Neľutujte teda tých pár snopov slamy."

„Musíme sa o tom poradiť," odvetili predstavení a zvolali obec. Tu
nielen Kotrbac odporoval celou silou, lež i Capinos, na ktorého všetci
hľadeli, postavil sa rozhodne proti žiadosti farárovej. „Farára platí
kráľ," hovoril mudrc tento vo vetchej bundičke, „nech si stavia, ako
chce, to jeho vec, nám nič do toho. Farár nás len skusuje. Ak dáme raz,
dáme vždy!"

„Nedáme ani steblo," osvedčili sa svorne všetci.

„Dám radšej pohorelcovi," riekol jeden.

„A kto vystaví mne chlievy, keď mi spadnú?" spytoval sa druhý. „Ja
nebudem vtedy pýtať od farára, nech ani on nepýta odo mňa."

Kotrbac vrešťal: „Nech si stavia, keď chce; a keď nie, nech ide v
čerty."

Richtár oznámil farárovi, že gazdovia nechcú dať nič. Žarnovič,
akokoľvek nerád, musel ísť na žalobu k Dechtiarovi.

„Máte pravdu, hej," odvetil tento na jeho sťažnosť. „Dať musia a ja sám
dám im príklad, hej, bo i ja som sedliak. Ak sa budú vzpierať, pošlem im
žandárov."

Hovoril to s veselou tvárou, ale Žarnovič spozoroval tajnú nechuť a
nemýlil sa v tom.

Po jeho odchode vošla pani predsedníčka: „Čo hľadal tu ten doktor? Zase
dáka žobračka, a hej? Ten človek neprestáva znepokojovať. Vždy má dáke
sťažnosti a žiadosti."

„Bo i my sme sedliaci," uškrnul sa trpko predseda. „Opitý pansláv!"
hodil rukou.

„Taký hrubian," dodala pani. „Nestydí sa žiadať od nás povinný deň a
rokovinu."

„Príde mu to draho," zaškaredil sa Dechtiar. „Žiada slamu na chlievy a
sedliaci nechcú dať. Ja už vidím, čo z toho bude, hej. Sedliaci dostanú
žandárov a farár svedectvo, že bol v Baranom."

## VII

Sedliaci skutočne museli byť donútení k povinnosti žandármi.

„Dávame, dávame," hovorili, keď znášali slamu a platili, „ale pre
druhého farára. Teraz koniec. Zeman musí von!" To bol jeden hlas v
Baranom.

Bez Dechtiara však nechceli zaťať do toho. On im síce dal žandárov, ale
vedeli dobre, že to učinil proti vôli. Uzniesli sa teda ísť k nemu na
poradu a ešte prvej vyskúmať myseľ nového vicearchidiakona Výrostku.

Toto vzali na seba Kotrbac a Capinos. Pošli obaja, jeden v gube, druhý v
svojej vetchej bundičke.

„Nohy, ruky bozkávame, ako pánu veľkomožnému," hovoril Capinos, utrúc si
malý noštek päsťou, „nech sa zmilujú nad nami, nech nám prečarajú
plebána. Nenažíva s nami, ako boh prikázal, vodí na nás žandárov, dáva
nás biť."

„Hm! Po zemiansky!" pokrútil hlavou uradovaný Výrostko.

„Nech nám ho vezmú preč," vrhol sa na kolená podľa svojej obyčaje
Kotrbac, „prosíme pre boha, pre Matku božiu, pre päť rán Kristových. Oni
sú na to pán. Nech nám prečarajú plebána, bo všetci zutekáme!"

„Moje deti," odvetil Výrostko láskavo, „ľutujem vás, že vás takým
plebánom boh navštívil, ale prečarať vám ho len osvietený biskup môže.
Musíte písať inštanciu. Ja potom učiním všetko za vás, čo v mojej moci
bude."

Chytrí prosebníci odišli s potešením. „Už je dobre," oblizoval sa
Kotrbac.

Odvážili sa i k pánu Baraňanskému, akokoľvek sa ho ináč hrozili.

„Plebán náš nedobrý," slovil Capinos. „Umienili sme si vyhnať ho. Čo
myslia, pán veľkomožný? Veď sú tiež katolík."

„Vyžeňte ho, ja jeho krvavého\..." zaklial Baraňanský. „Preč s tým
panslávom!"

K Dechtiarovi šli hromadne temer všetci, s richtárom na čele.

„Čo tam, moje deti?" spytoval sa blahosklonne Dechtiar, hoc dobre vedel,
načo idú.

„Ta veru, prosím ponížene, ako pána veľkomožného a otca nášho
láskavého," riekol za všetkých richtár, „radi by sme prečarať plebána,
bo ten terajší je nedobrý."

„Ja plebánov nemôžem vyháňať, hej," osvedčil sa Dechtiar. „To môže len
biskup. Musíte písať inštanciu a udať príčiny. Bo len tak na púhu
žiadosť vám ho neodstránia, hej."

„Príčin máme dosť," ozval sa mužík v bundičke, s maličkou a
vyčnievajúcou briadkou.

„Ale nech budú podstatné," poučoval ich Dechtiar, „aby ste v hanbe
nezostali, hej. Lebo vy ste zvykli cigániť. Myslíte, že čím viac
naluháte, tým lepšie, a potom vás len vysmejú, hej."

„Len svätú pravdu dáme napísať," oblizol sa Kotrbac.

„Ty, ty si samá pravda," pozrel nevrlo na neho Dechtiar. „Tebe dal boh
jazyk len na luhanie."

„V rok jeho narodenia," uškrnul sa Capinos a utrel si noštek päsťou,
„musela panovať planéta Šimúna čarodejníka. Ale my sme poctiví ľudia.
Všetko, čo dáme napísať, dokážeme."

„Keďže tak," sklonil sa k nim vytiahly Dechtiar vo svojom zlatom
vyšívanom úradnom šate, „dajte si teda napísať jednu poriadnu
inštancijku na osvieteného biskupa. Nech tam budú vyložené všetky vaše
sťažnosti, hej. Ja sám budem písať, aby vzali od vás toho zemana, hej,
keď tak zle zachádza s vami."

Sedliakom nebolo viac treba. Pošli hneď s hlučným zhovorom do krčmy,
ktorú zvykli v Krivošanoch navštevovať, a posadali okolo dlhého stola.

Predvolaný Kotrbacov pisár, pecúch od „amtu", priniesol so sebou papier
a černidlo a písal na špinavom stole, medzi pohármi a lármou, inštanciu
na „prečaranie" farára. Čo len ktorý napovedal z opitých sedliakov, to
všetko pecúch napísal verne, jeho slovami, v najhrubších,
najsprostejších výrazoch. Nazval obžalovaného farára i lotrom a
zbojníkom. Potom sa udrela nad sviecou očadená obecná pečať, podpísalo
sa len obecne „celá obec" a inštancia oddala sa na poštu.

Odstránenie Žarnovičovo mali žalobníci za také isté, že si už i druhého
farára hľadali, hoci nemali na to právo. Pošli opití, ako boli, na
krivošiansku faru a ponúkli úrad tomu kaplánovi, čo im tú sochu bol
doprevadili. Sľúbili mu, že si ho vypýtajú od biskupa a kaplán im
vyhodil zlatovku na oldomáš.

„To bude popík!" cmukal Kotrbac pri návrate do krčmy a keď ostatní pošli
tackajúc sa domov, on ešte dlho chodil po meste za svojimi
záležitosťami. Chlúbil sa všade, že on farára vyhodil; nadával mu do
zbojníkov, nazýval ho nepriateľom Márie, kacírom. Ba rozprával i to, že
s potupou vyhodený farár obesil sa na povale.

## VIII

Povesť o tomto tragickom konci Žarnovičovom rozniesla sa rýchlosťou
blesku, napred po Krivošanoch, potom široko-ďaleko, keď on sám ani o
inštancii ešte nič nevedel. Lebo jedni sa ostýchali, druhí nechceli mu
povedať, čo sa snuje, a Žarnovič nebol ten človek, ktorý by bol úmyselne
pátral po novinkách a držal si vyzvedačov. Nemajúc nie zlého na svedomí,
žil a konal svoje povinnosti bezpečne, kázal, učil deti, gazdoval,
čítal. Na to sa nikdy neohliadol starostlive, čo hovoria po krčmách
pijani, ktorými pohŕdal. Nemal teda ani tušenia, že už prišlo, čo
očakával, keď sa už rozširovala úžasná povesť o ňom. „Vieš, čo nového?"
pýtali sa ľudia jedni druhých. „Baraňanský farár sa obesil."

Bol to potom zvláštny výjav, keď prišiel v trhový čas do Krivošian.
Ľudia zastávali na ulici, hľadeli na neho s podivením ako na čudo,
ukazovali prstom, šeptali. Známi ho stretávali s prekvapením, ba s
akýmsi strachom, spytovali sa ho, či žije. „Čo sa stalo týmto ľuďom?"
myslel si zadivený Žarnovič. „Či som dáky zázrak, či čo? Divia sa mi ako
vzkriesenému Lazárovi, kladú mi nezmyselné otázky."

Až vtedy mu vzišlo svetlo, keď sa stretol s milovaným priateľom Rubcom.
Tento zbledol a len toľko vypravil zo seba: „Ha!"

„Čo si sa tak zarazil?" spytuje sa s podivením Žarnovič. „Ofúklo i teba
akési čudo? Zdá sa, že sa máš premeniť na soľný stĺp ako Lótova žena."

„Živý si mi teda!" oboril sa mu na prsia Rubec. „A ja som ťa už oplakal"

„To je teda príčina," zasmial sa Žarnovič, „všeobecného podivenia.
Povesť ma učinila mŕtvym."

„Ale bolo snáď predsa dačo vo veci," skusoval priateľa Rubec. „Snáď sa
len nepreviedlo," dodal smutne. „Nebol by div! Tvoje utrpenie a krivdy
sú veľké!"

„Že som onemocnel?"

„Eh! Na povale," ukázal si Rubec na hrdlo.

„Ak ti rozumiem," zapýril sa Žarnovič, „chceš sa ma spýtať, či som sa
neobesil?"

„Nuž, tá povesť je o tebe," podal mu Rubec pravicu. „Ale nič to, čo by i
pravdivá bola, keď si len zostal pri živote."

„Prekliate jazyky!" dupol Žarnovič. „Prial by som, aby sám takou
nečestnou smrťou zošiel zo sveta, kto prvý tú povesť vyrihol."

„Tak snáď ani to nebude pravda," lapil ho za plece Rubec, „že si zbavený
fary následkom inštancie."

„O žiadnej neviem," uisťoval ho Žarnovič.

„Chvalabohu!" pobozkal ho Rubec. „Spadlo mi zo srdca bremeno. Ak
dovolíš, idem s tebou do Baranieho."

## IX

Priatelia meškali spolu, keď Žarnovič dostal úradný list od Výrostku, že
príde slávnostné vyslanstvo s archidiakonom Kacinčiakom na čele
vyšetrovať žaloby, zdvihnuté proti nemu farníkmi.

Teraz mu poslali aj špinavú inštanciu, aby zvedel predbežne, o čo ide, a
mohol sa brániť. Biskup sa trochu zdesil svojho diela. Chcel len odňať
panslávovi všetok vplyv na ľud; ale nechcel obremeniť novým údom
deficienciu, ani vydať v porúhanie celé duchovenstvo. „Čo to bude,"
pomyslel si, vidiac márne pecúchove čarbaniny, „keď ošemetný ľud takto
počne vyháňať farárov? Čo osožia farári obciam, ak sa stanú hračkou
najpodlejších korheľov?"

Bol by vcele zahodil špinavý plod krčmy, keby nie Dechtiara. Ale tento
písal biskupovi, že v zúfalstve celá obec od matky cirkvi odpadne, ak
nenávideného Žarnoviča neodstráni. Nariadil teda vyšetrovanie, ale
archidiakonovi Kacinčiakovi naložil, aby sa prísne držal pravdy a ak
Baraňanci žiadnu kanonickú chybu nedokážu na farára, aby ich hodne
vykresal. To že trpieť sa nemôže, aby sa farári ľubovoľne preháňali ako
dáki cisársko-kráľovskí „beamtri".

Žarnovič mrštil prečítané písmo o stôl: „To sa vcele podobá tým časom,
keď grécke pohanstvo pracovalo k smrti. Rozdiel je len ten, že vtedy šlo
za vyžitým náboženstvom nové, teraz nejde žiadne. Ešte jedno pokolenie a
môžeme chrámy zatvoriť. Že by potom bolo lepšie na svete, pochybujem."

Rubec vzdychol: „Ó, tí naši biskupi! Mlčia na všetko, čo vláda alebo
snem nariadi; len pri farároch ukazujú svoju moc. Sú len biče na nás,
nikdy nie záštitné pavézy. Len tam cítime ich moc, kde treba trestať,
kde treba zaštítiť nás oproti krivdám, tam je ich ruka skrčená. Každý,
kto žaluje na nás, môže byť istý výsluchom; ak žalujeme my, že sa nám
krivda deje, hja! Tu biskup spomôcť nemôže. Sedí tam len s tou vysokou
čiapkou, aby hneď uhodil perúnom do nás, náhle mu dajaký podliak na nás
ukáže."

„S rozdielom," riekol Žarnovič. „Jednému všetko slobodno, druhého vešajú
za nič."

„Áno," prisvedčil Rubec. „Takým niektorým abasom prehliadajú všetko, len
biednych dedinských farárov siahajú. Zaopatri si zavčasu priateľov!"

„Nič netreba," hodil Žarnovič rukou. „Všetky tieto lži kydnem sám
utŕhačom v oči. Opatrný biskup nebol by ani na vedomie vzal taký nikým
nepodpísaný paškvil."

## X

Že skutočne tak bolo, ukázalo sa pri zasadnutí vyslanstva, ktoré
pozostávalo z archidiakona Kacinčiaka, vicearchidiakona Výrostku a abasa
Huňása.

Nápor na farára bol smelý, bezohľadný, prudký. Sedliaci stáli teraz s
otvoreným čelom proti farárovi, pretože ho už mali za strateného.
Capinos im nahovoril: „Nebojte sa, popi povoliť musia. Čo sme raz
započali, to priveďme ku koncu. Nedobre medveďa podráždiť a potom
pustiť. Čo by aj nevinný bol farár, už teraz von s ním! Ináč ako s ním
žiť?" Teraz i ten oplanský Kotrbac, ktorý predtým len za chrbtom proti
farárovi huckal, do očú mu lichotil, vystúpil otvorene ako protivník.
Výrostko a Huňás šli všemožne utŕhačom na ruku, usilovali sa vytlačiť i
z kameňa vodu.

Ale čože, keď všetky obžaloby boli hnilé? Rad za radom sa objavili ako
podlá a nestydatá lož. Daktoré nezmyselné punkty odvolali sedliaci sami.
Nikto sa nechcel k nim priznať. Každý hovoril, že on to písať nekázal.

Archidiakon Kacinčiak krútil hlavou. Bol to muž starý. Nestaval sa síce
na odpor duchu času, neodporoval maďarizmu, ale nemal tú zlobu, čo
mladšie maďarónske pokolenie. Mrštil čelo nad horlivosťou i maďarónskou
i slovenskou. Jedných i druhých vysmieval ako streštencov. Nadto mal od
biskupa nakázané pokračovať nestranne. Vidiac teda neprávosť žalobníkov,
ohriakol ich: „Ako ste sa opovážili písať takú lživú inštanciu?!"

Capinos vo vetchej svojej bundičke ohliadol sa po sedliakoch, mihol a
postúpil trochu do popredia: „Prosím ponížene, ako pánov veľkomožných,
my nášho farára trpieť nemôžeme, bo je bezbožný človek, nepriateľ Márie.
Tu pán veľkomožný abas nám posvätili Máriu a náš farár ju prijať
nechcel; nasilu sme ju vniesli do kostola."

„Tak je," prisvedčil Huňás.

„Viem o tom," pozrel na neho hnevne Kacinčiak. „Ja, pane, by som vás i s
vaším kaplánom a vašou lútkou zo svojho kostola metlou vybil."

Obžalobu doplnil Kotrbac: „Pre farára nás i boh tresce. Chodia na nás
samé neúrodné roky; to všetko preto, že Panna Mária hnevá sa na farára."

„Čo?" vzplanul Kacinčiak. „Farára činíte zodpovedným za chvíľu a
pohodu?"

„To je snadný spôsob," dodal po latinsky, „všetkých nás vyhnať v čerty.
Ani iné nezaslúžime, keď takto zachádzame jeden s druhým, predhadzujeme
sa divým šelmám."

Sedliakov okríkol ďalej: „Vaša inštancia je paškvil. Nadávate farárovi
do zbojníkov, ale vy ste zbojníci, ozbíjate na dobrom mene vášho
duchovného otca. Vy zasluhujete trest, nie on odstránenie. Zatvoriť by
vás všetkých ako zákerníkov a bezbožných buričov!"

„Budeme teda všetci luteránmi," mrštil sebou surovo Kotrbac, obzrúc sa
po sedliakoch, z ktorých mnohí sa už vytratili.

„Hoc vy sto ráz budete luteránmi," vyskočil za stolom Kacinčiak, „my
nebudeme svinskými pastiermi, aby ste nás nič po nič vyháňali, kedy
zamyslíte. To neškodí, keď hnilý úd, akým ste vy, z tela odpadne. Vaše
mravy sú beztoho už dávno pohanské!"

„Načo také reči?" sotil Kotrbaca richtár. „My sme a zostaneme katolíkmi.
Inštanciu nám kázali písať veľkomožný pán Dechtiar."

Na neho potom zložili do rožka nahnaní sedliaci všetko a rozišli sa,
škrabajúc sa za ušami.

Farárovi radil Huňás a Virasztó poďakovať sa dobrovoľne a pýtať inú
faru. Ale Žarnovič sa osvedčil tvrdo: „Ak som vinný, nech budem
odstránený súdnym výrokom, ak nevinný, vyplašiť sa s hanbou nedám. Že sa
ľud búri, na príčine sú jeho veční popudzovatelia, lživí bratia, ktorí
ho neprestávajú huckať, a biskup sám, ktorý posiela svoje výroky pred
vyslyšaním a nachádza akúsi obľubu v zľahčení farára pred ľudom. Vy, pán
abas, viete o všetkom. Vás obžalúvam doprosta ako popudzovateľa!"

Tak to učinil vo svojej správe i Kacinčiak a zmenšil hodne lásku
biskupovu k sebe. Bo hoc biskupovu vôľu plnil, predsa biskup počal sa
akosi mrzieť na neho, keď sa to zle skončilo. Dal mu potom i pocítiť
svoju nemilosť, písal mu ostrý list o čeľadných záležitostiach.

Žarnovič bol vyhlásený konzistoriálnym súdom za nevinného. Malo však i
to ešte svoj háčik. Upovedomili ho o tom prostredníctvom archidiakonátu,
ale súdny výrok mu neposlali, aby utŕhačov nemohol hľadať právom.

To bol vrchol jeho utrpení. Prišlo, čo prísť muselo, ale keď zlo
najvyšší stupeň dosiahlo, potom sa rýchle umenšovalo. Sprostý ľud je
vždy nezbedný, nemilosrdný, krutý, keď myslí, že to môže ísť krátkou a
snadnou cestou, že na to akákoľvek inštancijka postačí, aby svoju vôľu
uskutočňoval, domnelé krivdy pomstil. Ale náhle narazí na nesnádze, sedí
ticho. Museli aj Baraňanci skúsiť, že ich inštancie nie sú všemocné; a
keď to skúsili, uspokojili sa. Prestali hrozby: „Mám ešte päť groši na
inštanciu!" Zamĺkli povesti, že vtedy a vtedy farár odchodí. Povstalá
príkrosť trvala síce, ale pomaly slabla. Lepší počali sa s dôverou
kloniť k farárovi, svätúškovi Capinosovi a pochabému Kotrbacovi oproti
tomu sa vysmievať.

Tento sproboval obnoviť svoj dávny pomer k farárovi, ale nešlo to viac.
Žarnovič už poznal jasne všetky cesty tohoto dvojjazyčného podliaka a
divil sa, čo omrzlostí jeden taký oplan a blázon farárovi zapríčiniť
môže.

Mal zo dňa na deň život pokojnejší. Na Dechtiara oproti tomu, ktorý sa
mu tak pekne odslúžil, vo všetkých búrkach mal svoju ruku, prišiel mráz
s neočakávaným obratom krajinských vecí.

# ČASŤ PIATA

## I

S koncom roku 1858 počali vo Viedni, po Lombardii stratenej priateľstvom
Napoleonovým, upúšťať od nemeckej centralizácie, ponúkať Maďarom
nadvládu nad ostatnými národmi pod korunou svätoštefanskou za cenu
zákonného odobrenia toho, čo vláda doposiaľ konala, hľadať zmierenie s
advokátskym kráľom bez berly Fraňom Deákom, ktorý sa stal všemohúcim
všeobecnou dôverou. Miesto ponemčenia celého Rakúska postavilo sa do
výhľadu to, čo po nešťastnej vojne „Nemcov s Nemcami" r. 1867 sa
uskutočnilo, rozpoltenie Rakúska s tým, aby chatrný materiál Slovanov
opanovali a privtelili si v jednej polovici dŕžavy Nemci, v druhej
Maďari. Táto myšlienka slúžila za základ už tomu prvému vyrovnaniu s
Uhrami, ku ktorému sa odhodlali r. 1860 Nemci. Cudzozemské úradníctvo,
ako bolo hromadne do Uhorska vpustené, tak bolo i hromadne za hranice
vyhnané s veľkým žiaľom tisícich, všetkej živnosti pozbavených rodín. S
cudzozemcami padli aj domorodci nízkeho pôvodu, zvlášť rozkričaní, vo
Viedni teraz včele opustení panslávi. Všetky úrady zaujali majetní, za
Maďarov sa vydávajúci páni.

Pri tomto obrate prišiel na odpočinok i nenávidený Dechtiar, ale
nevzdialil sa na dedinu, lež dal si okná vybíjať a robiť mačacinu v
Krivošanoch. Myslel, že i tieto vrtochy chameleónskej vlády viedenskej
prejdú a Bach sa navráti.

Po dvanásťročnej prestávke boli obnovené i župné zhromaždenia. Tu
zazneli po stoličných domoch ohnivé mondóky z celých pľúc. Hromžilo sa
na bezprávne zrušenie uhorskej ústavy, na zaplavenie krajiny
cudzozemcami, na nezákonné nakladanie daní, na takých a takých
krajshauptmanov a štajerinšpektorov, na systematické vycicanie a úplné
zrušenie zeme, obremenenej neznesiteľnými daňami, a na germanizáciu.
Tisícoraké dane boli nám tak zošklivené, že by sme boli hotoví bývali
neplatiť žiadne, a na Nemcov sme zatínali päste. Nenazdali sme sa vtedy,
že keď Uhri sami prevezmú krajinský mešec, budeme pri starom. Daň krvi
bola zvlášť vylíčená čiernymi farbami. Prísnemu súdu bola podrobená tá
veľkosvetová politika Rakúska, ktorá sa mieša do všetkého, chce všade
vplývať a preto drží na nohách ohromné vojská, ktoré keď susedom hrozia,
doma všetko blaho pohlcujú a slúžia na potlačovanie jedného národa
druhým. Nemysleli sme, že po uplynutí ôsmich liet Uhri sami premenia
dŕžavu na jednu veľkú kasáreň. O tom, aká hrozná je vec odnímať národu
jeho reč, počuli sme také ohnivé žaloby, že sme každé pomyslenie na
vykorenenie Slovákov držali zatiaľ za nemožné. Pozdejšie však sme sa
doznali, že národná smrť je len pre Maďarov krivda, pre Slovákov
povinnosť, a skusujeme, na čo Nemci ani nemysleli, hromadné
maďarizovanie samého ľudu, uvádzanie maďarčiny do pospolitých škôl. Bolo
všade plno hulákania, vybíjania okien, živstvovania Maďarov, Rákócziho
maršov\...

Ale po dedinách stálo tichučičké ticho. Ľud mal náramný strach.
„Panština zase tu," prišeptávali si sedliaci. Desili sa pri zazrení
uhorských zástav v meste. Prechodil ich mráz pri tých sviniarskych
čuhách, do ktorých sa boli vtedy vrhli páni. Vo všetkom tom videli
vznikajúci odboj proti cisárovi, darcovi slobody, panštinu, drábov,
dereše. Za odchádzajúcimi „Nemcami" už plakali tí, čo nedávno kvôli
pánom spievali: „Huncút Nemec." Vrtkavý je sedliak ako kohút na
kalvínskej veži.

## II

Vláda splnomocnila župy vyvoliť si župných úradníkov, od najnižších až
po župana, a vyslancov na snem, zvolaný do Pešti.

Z týchto príčin bolo povolané župné zhromaždenie i do Krivošian a
otvorené kráľovským povereníkom (komisárom).

Tento sa osvedčil v dvorane, preplnenej zemianstvom, duchovenstvom a
pozvanými richtármi, že bachovskí úradníci všetci sú zvrhnutí a že sa
obnovuje stoličný výbor z roku 1848.

To sa prijalo s hromovitým živstvovaním, ale nie kráľa, lež vlasti a
Maďarov.

Pán Baraňanský vylíčil ohnivými farbami všetky krivdy, páchané doteraz
na krajine viedenskou vládou. Rečnil tak srdito, že mu až sliny z úst
fŕkali. Za ním iní obľahčili svojmu srdcu, pri potlesku i mužských dolu,
i pani na pavlači.

Povereník, keď mohol prísť k slovu, prečítal mená župných výborníkov a
kázal voliť úradníkov.

„Ale kto ich bude platiť?" spýtal sa Baraňanský.

„Vláda," odvetil povereník.

Povstal hlučný krik: „Nechceme, nechceme! My našich úradníkov budeme
platiť sami, aby nezáviseli od vlády."

„Nech sa ľúbi," vetil povereník, „ale na obce dane rozvrhovať
neslobodno."

„To znamená jednou rukou dávať, druhou odnímať, to je nečestné
obcovanie, lož, klam," vrešťalo celé zhromaždenie i krásne pohlavie na
pavlači. Ale povereník stál neústupné na svojom.

Po mnohých márnych krikoch vstal Mošnický: „Ja, páni moji, budem slúžiť
stolici, ak ma poctíte svojou dôverou, zadarmo."

„I ja, i ja," ozvali sa za ním mnohí.

Bolo skutočne vyvolené úradníctvo bez platu, samí zemskí páni.

Potom prišiel rad na volenie snemových vyslancov. Tu zase zdvihol
Baraňanský otázku o plate. Tvrdil, že vládou platení vyslanci nie sú
slobodní a žiadal, aby župa platila svojich vyslancov sama.

„Dobre," privolil kráľovský povereník s úsmevom, „len rozvrhovať a silou
vyberať nakládky neslobodno," stál na svojom, akokoľvek vrešťalo
obecenstvo na lživosť a spreneverilosť vlády.

Uzavrelo sa zbierať dobrovoľné príspevky. To však prinieslo napodiv
málo. Najhorlivejší krikľúni, ako Baraňanský, nedali grajciara.

Energiu nových slúžnych bez plače zlomila vláda.

Poslanými obežníkmi zakázali obciam platiť nezákonnú, snemom nepovolenú
daň, vláda však poslala do obcí vojakov.

Povereníctvo, vymenované k spravovaniu a prevedeniu volieb na snem,
navrhlo samých plnokrvných milovníkov panskej slobody, a skutočné
prevedenie toho sa zverilo slúžnym.

## III

Asi o mesiac po tomto župnom zhromaždení obeduje spolu v krivošianskom
hostinci „U zajaca" mnoho pánov pri cigánskej hudbe a brnkote pohárov.
Rozhovor sa točí, ako v takom nepokojnom prechodnom čase, okolo
politiky, menovite okolo volieb na snem.

„Budem mať," riekol Virštli, „veľké nesnádze. Ľud je plný nedôvery,
tiahne k Nemcom. Ak sa nájdu popudzovatelia, sediac pobehne za nimi,
nadužije neopatrne jej danú moc na záhubu krajiny, vyvolí dákych zradcov
panslávov."

„Dechtiara!" zasmial sa druhý.

„A myslíš, že nie?" utrel si Virštli servítkou mastné ústa. „Ten
čierno-žltý Austriak už chodí z dediny na dedinu odporúčať sa sedliakom
a popudzovať ich proti zemianstvu."

„Toho by nám, toho!" odsotil prísažný Folt tanier. „Ten by zradil za
mastný úrad celú krajinu Rusom."

„Ba Nemcom," opravil ho iný. „Chce nás vovliecť do dŕžavnej rady
viedenskej, aby sme sa tam dobrovoľne zriekli pravého ústavného života
pre zdanlivú, mŕtvu celodŕžavnú ústavu."

Hromžilo sa potom na zákonodarcov z r. 1848, že otvorili do snemu cestu
nebezpečným živlom a vložili celú moc pri voľbách do rúk opitej sedľače.
Tento mnohohlavý, pažravý slepec dá svoj hlas podkúpeným zradcom a
lovcom úradov.

„Na omyle ste, páni," protirečil slúžny Mošnický. „Sedliaci vyvolia,
koho chceme my; len netreba ľutovať trochu toho smradľavého výrobku
našich pálenčiarní. Všetko rozhodne špiritus!"

„Pravda," riekol Virštli, „že tie vždy smädné hrdlá pôjdu za nápojom;
ale piť im dá i Dechtiar, peniaze mu pošlú z Viedne."

„Tak je," prisvedčovali mnohí. „Na toho pansláva Austriaka treba obrátiť
zvláštny pozor. Tvoja to povinnosť, Mošnický. V tvojom újezde chodí,
poburujúc po dedinách."

„Spoľahnite sa v tom na mňa," odsotil Mošnický stoličku. Za ním pošli
prísažný Folt a Virštli.

## IV

Idúcky videli vychádzať hŕbu sedliakov z domu, kde býval zhodený, ale v
Uhorsku priženený slúžny Špangler, natiahly Dajč-Čech.

Sedliaci mali všetci kosmaté plavé guby, len jeden sa zavíjal do vetchej
koženej bundky. To bol Capinos s Baraňancami.

Mošnický zaklial: „Tieto ošprty snujú čosi s tým Dajč-Bémakom."

Sedliaci oproti tomu poukazovali na neho s úškľabkom: „Hľa, náš nový
slúžny!"

„Chýba mu len valaška na plece," ozval sa svojím chripľavým hlasom
Kotrbac, „a hotový gondáš."

„Mohol by potom hneď ísť na remeslo: daj bohu dušu a mne peniaze,"
uškrnula sa i malička tvár v bunde, s vyčnievajúcou briadkou.

„Spýtam sa ho," žartoval ďalej Kotrbac, „kedy vyženie svine."

„Ej, už ozaj," ozval sa i richtár Belko, „zostáva už tým pánom len
odhodiť nohavice, aby boli naozajstní maďarskí sviniari."

Iní pľuvali a zlorečili. Lebo nemožno vysloviť, aký protivný bol
slovenskému ľudu ten divoký úbor, do ktorého boli sa vrhli vtedy
vlastenci.

S príchodom pánov však zaujali sedliaci pokorné postavenie, zložili
širáky, keď ešte páni ďaleko boli, a títo tiež skryli opatrne svoju
nechuť.

„Odkiaľ vy?" spytuje sa Mošnický.

„Z Baranieho, prosím ponížene, ako pána veľkomožného."

„A čo hľadáte tu u ,Nemca\'?"

„Nuž, odpytujem ponížene, ako pána veľkomožného," ďubal richtár Belko
paličkou do zeme, „oznámili nám pán veľkomožný Dechtiar, že zajtra prídu
poradiť nám, koho máme voliť na snem. Ta veru prišli sme poradiť sa s
pánom veľkomožným tu a čo máme robiť."

Tu vidíme povahu sedliakov. Nemajú k nikomu dôvery; preto habkajú všade,
skusujú, kto čo povie. Dechtiar bol ich prorok a predsa pošli sa radiť i
so Španglerom.

„Lebo my by sme najradšej mali pokoj," dodal Capinos. „Nech tam volia
páni, koho chcú; my sprostáci nikoho voliť nechceme."

Prisvedčovali ostatní, bo to bola naozajstná ich žiadosť. Mysleli, že je
vo vzniku nová rebélia a že každý bude už tým samým rebelantom, kto
pôjde voliť vyslanca. To im nabili do hlavy Kotrbac a Capinos.

Mošnický riekol: „Od voľby vyslanca nemáte sa odmáhať. To je najkrajšie
občianske právo, ktoré vám dala krajina," dodal s dôrazom, znajúc, že
ľud všetko len cisárovi pripisuje. „To ale nie je v poriadku, že ste
prišli radiť sa s ,Nemcom\'. On už nie je nič, ja som váš slúžny. Ja vám
poviem, koho máte voliť."

„Dobre, prosím ponížene, ako pána veľkomožného," riekli sedliaci
odchádzajúc a len o dvadsať krokov ďalej postavili si širáky.

Mošnický pokrútil hlavou: „Zlý to duch v tomto ľude. Hotový by bol
poškrtiť nás."

„Tak sa nám odplácajú za oslobodenie," dodal prísažný Folt. „Povďační sú
za to --- Nemcom!"

Na svojej hospode riekol Mošnický: „Škoda, že i na fare v Baranom sedí
komisný pansláv. Ináč by som zajtrajšieho dňa uväznil toho buriča."

„To nech ťa nemýli," napravil ho Virštli. „Dvaja panslávi nenávidia sa
smrteľne vospolok." Potom vyrozprával, aké neresti zapríčinil sedliacky
prorok nevinnému Žarnovičovi.

„Dobre teda," riekol Mošnický. „Sadáme na vozík. Okolo polnoci musíme
doraziť na Baraňanskú faru. Lebo viem, že ta zvolá Dechtiar sedliakov.
Ty, Virštli, nás povedieš."

## V

Bolo skutočne okolo polnoci, keď k farskej stodole v Baranom blížili sa
zo záhumnia tri postavy v čiernych čuhách a jedna v bielom plášti, s
červenou čiapkou na hlave. Boli to Mošnický, Folt, Virštli a hajdúch.
Aby ich príchod nikto nezbadal, zanechali vozík ďaleko za dedinou a
kráčali peši po čerstvo napadnutom snehu, nehovoriac ani slova.

Ako už mali zahnúť okolo uhla stodoly, predok vedúci Mošnický zastane,
zapstká, počúva a dá rukou znamenie. Cúvnu, utiahnu sa za stodolu.

Kukajúc odtiaľ, videli blížiť sa od fary troch mužov v krpcoch, s
hodnými nošami na chrbtoch. Šli, zhovárajúc sa šeptom.

„Ťažké je," povedá jeden, keď už dochádzali k uhlu, „neviem, ako to
zanesiem k vozu."

„Ale to predsa pravda," hovoril druhý, „že tá rúčka z nenarodeného
dieťaťa spomôže. Ako sme búchali, a predsa nikto sa nezobudil."

„A čo by sa i zobudili," poučil ho tretí, „nevideli by nás pre rúčku. To
je vec skúsená. Prst zo šibenca a rúčka z nenarodeného dieťaťa činia
dobrých ľudí neviditeľnými, na spôsob duchov."

„Zlodeji," šepol Mošnický. „Zavďačíme sa farárovi. Do nich! Každý svojho
chlapa!"

Keď sa teda skrúcali chlapi okolo uhla, priskočili znenazdajky páni aj
hajdúch a laps všetkých razom za prsia!

„Čo to nesiete?\..."

„Zrno do mlyna."

„Aj, aj! O polnoci do mlyna?!"

Ohmataním noše poznali, že to slanina, šunky, mäso, klobásy, šaty.
Zlodeji zvrtli, že to pán plebán tajne posiela istej osobe.

„Ha, lotri!" vyťal Mošnický jedného cez ústa. „K ozbíjaniu ešte i
utŕhanie na cti!"

Museli kráčať s nošami naspäť k fare. Idúcky našli zabitého psa, potom
spozorovali pohodené koly a vylámané okno.

Virštli zaklopal ľahko na farárovo okno. Tento hneď prikvitol v župane a
papučkách. „Ticho," šepol mu Mošnický, „aby sa neprebudila čeľaď. Máme
pre to príčinu."

V tichosti teda voviedli zlodejov s nošami na chrbtoch do farárovej
chyže. Jeden z nich bol vysoký, tučný, rapavý, druhí dvaja územčistí
chlapíci v belavých kurtkách. Vzozrenie všetkých bolo ošklivé. Ale
najväčšia zvrhlosť a podlosť zrkadlila sa vo vysokom, ktorý sa zdal byť
vodcom spoločnosti.

Farár vzkypel hnevom. „Ha! To teda vy, čo ste už celé okolie ozbíjali.
Zriedka prejde týždeň, čo by sme nepočuli o vylámaných komorách,
sypárňach, jatkách." Premožený citom vyťal vypaseného ošklivca po tučnom
líci.

„Nebite," odvrkol tento. „Teraz biť neslobodno, ani vám to, osobe
duchovnej, nesvedčí."

„Na šibenicu s vami!" dupol Virštli.

„Oho!" zlodej na to. „Bol som už neraz, kam ma pošlete, a čo? Lepšie mi
tam bolo než nejednému doma. Pamätajte, že sa navrátim!"

„Teda ešte hrozby!" vyťal ho po líci Folt a kopol do neho.

„Nekopte," obrúsil sa podráždený zlodej, „ja som nie váš pes! Stál som
už pred inakšími pánmi a nekopali ma, lež vypytovali sa pekne."

„Hľa, filantropické zákonodarstvo!" búšil ho do pŕs Mošnický. „Tak to
je, keď zákony píšu medzi štyrmi stenami ľudia, ktorí nikdy takéto zvery
ani nevideli."

„Tu si máte vašu slaninu," riekol vyfackaný a chcel zahodiť nošu. Ale
Mošnický tak pánovite to zakázal, že sa neopovážil.

Pri mykaní sa vypadla zbojníkovi z kurtky napred sklenka s pálenkou,
potom očernela detská rúčka.

„Hrôza!" tleskol Mošnický do dlaní. „Rozpomínate sa, páni, že v jeseň
bola nájdená v lese žena s rozpáraným životom a deckom pri nej s
odrezanou rúčkou? To robota týchto lotrov. Priznávate sa?"

„My len na to sa priznávame, pri čom nás lapia," osvedčil za všetkých
náčelník.

„A kde ten voz?" spýtal sa po tejto prešibanej odpovedi Mošnický, „na
ktorý ste chceli odniesť noše? Kto vás vozí? He!!"

Nemohol sa však slova dobyť na lotroch a krik robiť nechcel, aby
nezmaril hlavný zámer. Odviedol ich teda v tichosti do pivnice, poviazal
im ruky a postavil k nim hajdúcha s rozkazom biť ich nemilosrdne, keby
chceli zložiť noše, alebo sa s nimi zvaliť.

Farárovi potom vyložili hostia príčinu svojho nočného príchodu a
Žarnovič im ochotne prisľúbil svoju pomoc. Občerstvení trochu vínom si
políhali.

## VI

Ráno čeľaď zalomila rukami nad spustošením. Gazdiná a slúžka spali,
sluha bol v noci, ako obyčajne, na záletoch. On zvestoval gazdinej, čo
sa stalo, a gazdiná chcela to oznámiť farárovi. Tento však nikoho
nepripustil do svojej chyže, tým menej do bočnej, kde čušali hostia.

Po východe slnka sedliaci, zhromaždivší sa na farskom dvore, ohliadali
škodu, mudrovali, hádali. Lebo tam ich povolal Dechtiar, ktorý prišiel
večer a nocoval vo svojom dome, aby obrábajúc sedliakov, pôsobil súčasne
na farára.

„Ako sa máte, moje deti?" spýtal sa ich podľa svojej obyčaje, keď vošiel
do dvora na čierno-žltom vozíku, zaobalený do popolovastého plášťa s
líščím golierom.

„Tak pomaličky, pán veľkomožný," odvetil richtár Belko.

„Zmierení ste už s farárom?" šepol ďalej nachýlený vytiahly Austriak.

„Akosi nasilu," poškrabal sa za uchom Capinos, „keď nám ho vziať
nechcú."

„Pobil nás ním boh," zamiešal sa chripľavý Kotrbac, „i palicu na nás
zanechal. Človek sa nemá ani s kým poradiť."

„Nič to," potešil ich Dechtiar, „dostanete vy farára dobrého, hej, len
na mňa počúvajte. Počkajte trochu tu. Chcem napred prehovoriť s pánom
farárom."

Tento prijal na dlhých nohách sa kývajúceho Austriaka s chladnou
vľúdnosťou a Austriak vyslovil napred svoje poľutovanie nad nočným
zločinom.

„To," hovoril, „je následok večného odporu proti zákonnej vláde.
Poburujeme proti vrchnostiam ľud a potom sa nám neľúbi jeho nemravnosť."

„Pri cirkevných vrchnostiach je to isté," bodol ho Žarnovič.
„Posudzovanie má všade zlé následky."

„Áno," prisvedčil Austriak a zapáliac si cigaru, dal sa obrábať tým
horlivejšie Žarnoviča ako Slováka, zemana a farára.

Ako Slovákovi dokazoval, že kto je priateľom Slovákov, ten so
zemianstvom držať nesmie. Lebo vraj šľachta uhorská a maďarizmus jedno
je. Slováci nemôžu sa opierať na nikoho, iba na ľud.

Ako drobnému zemanovi dokázal potrebu spojiť sa úzko s ľudom. „Drobné
zemianstvo," hovoril, „je hodené do jedného mecha so sedľačou. V každej
župe je dakoľko zámožnejších rodín, tieto všetky úrady habú k sebe a
činia, Čo chcú. Vami, drobnými zemanmi, pohŕdajú tak ako sedľačou. Vy
nemáte náhradu v mastných úradoch, ste už tiež len biedny poplatný ľud.
Tých dakoľko rodín ústrojilo sa cechovne, strhlo na seba všetku verejnú
moc a všetky spoločenské výhody. Stoličné výbory zahrňujú všetkých
aristokratov; všetko drobné zemianstvo je z nich dočista vylúčené.
Vidíte, vy ste zeman, a predsa vylúčený ste z výboru. Sedia tam nevedomí
chlapci, pánikovia, maďarónski kapláni; vy, učený muž a doktor, ste
bezhlasná nemina. Povedzte, čo má teraz chudobný zeman pred sedliakom?
Ba blaženejší tento, lebo sa nehanbí za žiaden spôsob výživy. Zeman je v
tom obmedzený predsudkami. Myslí sa, že remeslo, kupectvo, obchod mu
nesvedčí. Ešte i ten váš stav duchovný považuje sa za neprístojný
zemanovi. Všade vás odkazujú na tú biednu kúriu, t.j. k pluhu."

Ako farárovi postavil mu pred oči, z koho žije.

„Čudujem sa," hovoril, „že duchovenstvo duje do jedného mecha s
aristokraciou. Čo sú páni? Neznabohovia, ktorí len posmech stroja z
náboženstva a jeho sluhov. Čo dajú farárom? Ani prútik dreva, kde
nemusia. Úbohý ľud udržuje sám farára, učiteľa, chrám, školu. Mali by
teda farári držať s ľudom, z ktorého žijú."

Všetko toto bolo vzaté z duše Žarnovičovi, ale dojem neučinilo žiadny.
Bol priveľmi urazený nevďačným advokátom, aby si bol k srdcu pripustil
jeho slová. Prijal ich s nemým mlčaním a Dechtiar zavolal netrpezlivých
už sedliakov do chyže.

## VII

„Moji milí," tak započal, „nastáva čas voľby vyslancov na snem a vy
budete voliť, hej. Koho si zvolíte, ten bude vás zastupovať v
zhromaždení krajinskom, bude tlmočiť vašu vôľu, hovoriť alebo mlčať za
vás, hej. Ale či páni budú zastávať vaše práva? Oni nakujú zákony, aké
oni potrebujú, hej, a nie, aké požaduje váš prospech. A aké zákony, také
potom i práva a súdy, rozumiete?"

„Rozumieme, prosíme ponížene, ako pána veľkomožného," prisvedčili
sedliaci. Ale horkéže ich rozumenie! Ten prepitý, pálenkou prebraný
rozum sedliacky už ani tie najjednoduchšie pravdy nechápe. Potáca sa to,
ako otrávené muchy, temer bez všetkého myslenia.

„Vysvetlím vám to príkladom," pokračoval Dechtiar, nedôverujúci len
rozumu. „Vy už nie ste viac poddaní, panstvo nič nemá do vás, hej. A
predsa musíte svoje peniažky v panskej krčme prepiť, mäso v panskej
jatke kupovať, zrno v panskom mlyne mlieť, nie?"

„Veru tak, prosíme ponížene, ako pána veľkomožného, oni najlepšie
znajú," utrel si tenký noštek maličký mužík v bunde, s vyčnievajúcou
briadkou.

Dechtiar hovoril ďalej: „Aké by mohla mať obec dôchodky, keby krčma,
jatka, mlyn boli obecné! To môže učiniť len zákon, hej. A či takýto
zákon uložia páni? Potom panstvo bralo pri meraní chotárov lesy podľa
počtu sedliakov; a teraz vám nechce ani dravo dať, ani čiastku z lesa
postúpiť, hej, hoc mu to už krajina zaplatila. To zase môže len zákon
premeniť, učiniť polovičaté vymanenie celým, pomôcť obciam na nohy, hej.
Ak ale samí páni pôjdu na snení, prinesú takéto zákony? Zrušia regálie?
Dopomôžu vám k lesom?"

„Ešte by nám i to odňali," odpľul Kotrbac na chyžu, „čo nám pán cisár
darovali. Tajili dlho našu slobodu, ale predsa boli naposledok donútení.
I o lesoch nám už vyšlo právo od pána cisára, len páni nám ho ešte
zadržujú. Možno už prišli i tie rakálie."

„Čo to za rakálie?" klmol ho Capinos.

„Rakálie," odvetil mu opitý aj teraz Kotrbac, „sú krčmy, mlyny a jatky.
To všetko odojmú pán cisár tým rebelantom pánom a dajú nám verným
sedliakom. Rozumiete? Vy nič neviete, ja všetko znám."

„Nepočúvajte tohoto korheľského blázna," zaškúlil na neho srdito
Dechtiar. „Zrušenie regálií a vydanie lesov závisí od zákona. Dobre ma
pochopte, povedám vám ešte raz. Zákony kujú vyslanci na sneme. Akých
vyslancov ta pošlete, také budete mať zákony, také práva; rozumiete?"

„Rozumieme, prosíme ponížene, ako pána veľkomožného," ubezpečoval
richtár.

„Nedajte teda," učinil Dechtiar závierku, „hlas váš žiadnemu pánovi, bo
každý pán prirodzený váš protivník. Keď vám budú núkať pálenku, takto im
povedzte: Nedarujete vy nám z lásky ničoho, ani smädné hrdlá naše vás
nepália. Keď nám núkate vašu smradľavicu zadarmo, to istý znak, že nás
chcete oklamať. Podvrhujete nám grajciar, aby ste nám nemuseli dať sto
zlatých. Tak im povedzte, keď postavia pred vás bočku, a napite sa, keď
ste smädní, za svoj groš. Vy ste sedliaci, hej. Poctite teda svojou
dôverou muža, ktorý je krv z krvi, kosť z kosti vašej, hej. Len takýto
bude hovoriť za vás, hej, prinesie zákony vám priaznivé! O mne viete, že
som sedliak ako vy, hoc i čierny kabát nosím. Hlasujte teda za mňa,
spolu s pánom farárom, ktorého máte ctiť, milovať a vo všetkom
nasledovať."

„Dobre, prosíme ponížene, ako pána veľkomožného," riekli sedliaci s
polovičatou chuťou. Bo prišli im na myseľ slová Mošnického a napadol ich
strach. „Ktovie," mysleli si, „ako to ešte bude. Páni sú páni a Dechtiar
taký bedár ako my."

Kotrbac riekol po odkašlaní a odpľutí: „Nám by najmilšie bolo mať od
toho vcele pokoj."

„To je tvoja hlúpa múdrosť," ohriakol ho Dechtiar s hnevom. „V tej
tvojej opitej kotrbe kotia sa samé potvory. Nepočúvajte jeho ožranské
hlupstvá. On i tak skoro dobačuje. Použite právo dané vám zákonom, ale
múdro. Nevoľte si capa za záhradníka."

„Pán ta pán," šepol Kotrbac sedliakom. Nahlas, aby napravil chybu,
riekol: „Dobre teda, budeme voliť, ale žiadneho huncúta zemana. Zbojníci
a rebelanti sú všetci."

„Naozaj," prisvedčil Capinos. „Bude to ako pod Kossuthom. Pán cisár by
dobre urobili, keby dali všetkých rebelantských pánov povešať."

„A majetky ich rozdelili nám," zasmiali sa ostatní.

Dechtiar im nechcel chuť pokaziť, preto im primastil: „V tom máte
pravdu. Páni boli a sú neverní cisárovi. A cisár náš otec. Dal nám\--"

Tu slovo uviazlo nahováračovi v ústach, zostal ako mŕtvola. Lebo z
bočnej chyže vrútili sa s hurtom Mošnický, Folt, Virštli, tento s
papierom v ruke, na ktorom všetky reči Dechtiarove i sedliakov boli
doslovne napísané.

„Chcete teda byť vyslancom," postavil sa Mošnický vyzývavo Dechtiarovi
voči. „Povedali ste týmto svoje politické vierovyznanie; nuž povedzte ho
i nám. Budete v prípade vyvolenia zastávať udržanie v platnosti, či
zrušenie zákonov z roku 1848?"

To bola otázka, na ktorú sa nedalo odpovedať bez nebezpečenstva.
Osvedčiť sa za oživotvorenie zákonov znamenalo odporovať vláde; vysloviť
sa za ich zrušenie značilo postaviť pod otázku sedliacku slobodu. Preto
Dechtiar nechcel odvetiť nijako. Na mnohé však dotieranie osvedčil sa
vyhýbavo, že on je za prehliadnutie a premenenie zákonov.

„Tu, hľa, vidíte," obrátil sa Mošnický víťazne k zblednutým sedliakom,
„akého by ste mali na sneme zástupcu. Pre priazeň nemeckú a svoje úrady
chce zrušiť tie zákony, na ktorých jedine zakladá sa vaša sloboda, a
mámi vás, že vám ju dal cisár."

„To je nestydatá lož," obrátil sa zúrivo k Dechtiarovi. „Činím vás
väzňom ako buriča ľudu a nepriateľa sedliackych slobôd."

Kotrbac, vidiac, že je zle, cúval k dverám a už sa lapal kľučky, ale
Virštli lapil ho za gubu: „Čakaj len, čakaj, ty si huncútoval pánov a
nadával im do zbojníkov."

„Nech mu odpustia, páni veľkomožní," orodoval za neho Capinos. „My
sprostáci nič nerozumieme, ta blúznime do sveta."

„A ešte väčší kujoni než sprostáci," potrhol ho za bundičku Virštli. „Ty
si známy vtáčik. Mali už dosť roboty s tebou všetky súdy ako s
podvodníkom, a vždy sa vysekáš. Teraz si v pasci. Chcel bys\' pánov
vešať?"

Mošnický rozhodol: „Vy dvaja pôjdete na stoličný dom!"

Pokiaľ ide o Dechtiara, ošemetný Virštli bol tej mienky, že by sa mu
bezpečne mohlo dať dvanásť palíc na dvore. Slúžny však dal ho len
poviazať a odviezť na vlastnom vozíku, medzi Kotrbacom a Capinosom, do
Krivošian.

Na druhom voze sedeli z pivnice vyvedení zbojníci s nošami na chrbtoch.
Museli priniesť pred súd, čo ukradli. A to bola ich najväčšia pokuta.
Nohy im strnuli, ramená zdreveneli.

Pohovorené reči podpísali richtár a prísažní pri úprimnom uisťovaní
všetkých sedliakov, že nič nechcú mať s tak planým človekom, ako je
Dechtiar, a sľubovali, že dajú hlasy svoje tomu, koho im odporučí slávna
stolica.

Dechtiar bol skoro na zakročenie vlády prepustený, ale Capinos a Kotrbac
si posedeli a vydržali po častiach jeden a jedensto palíc.

## VIII

Čo sa potom pamätihodného v Baranom stalo, poznáme z nasledujúceho
Žarnovičovho listu, ktorý písal r. 1869 priateľovi Kmeťovi:

„Môj patrón Dechtiar už dávno gazduje v Baranom. Predtým vždy dúfal, že
Nemci vyhlásia zase vo vzdornom Uhorsku stav obľahnutia, preto dlho
neodchádzal z Krivošian. Ale roku 1867 opustila ho vcele nádej.
Beustovsko-Deákovské vyrovnanie drží za stále a zúfa. Nemci vraj majú,
čo si len žiadať môžu. Vojska a peňazí berú teraz z Uhier viac, než
pokiaľ vládli bezprostredne; a čo pritom nemilé, to ponechali Uhrom.
Týmto porobil chytrý Deák a zradná emigrácia. Zaslepili oči daktorým
úradmi, množstvu pochabým maďarizmom a bláznivým strachom pred Rusom.
Deáka považuje za druhého Görgeyho. Čo vraj ten učinil pri Világoši s
vojskom, to tento v Pešti so snemom. Zbroj dolu!

Takto teraz hovorí bývalý Austriak a hnevá sa na celý svet. Na Nemcov,
že ho odhodili ako vycicaný citrón; na Maďarov, že vyhnali z úradov celú
jeho perepúť a odňali mu i penziu, dokážuc mu spotvorenie stoličnej
zápisnice. Svoj dávny mundúr posekal na kláte, aby ho neupomínal na
predošlé časy.

Žije teraz výlučne len z toho gazdovstva, i to bezpochyby utratí.
Zaručil sa v sporiteľni za akéhosi tuláka, ktorý sa vydával za nemeckého
baróna. Tulák uskočil. Dechtiar plať šesťtisíc. Osminy prídu na bubon. A
má ešte jednu nezaopatrenú dcéru a blbého syna. To mu robí mnoho
starostí. Chodí so zvláštnou myšlienkou. Keď všetko utratí, bude
dedinským učiteľom.

Mne je ľúto starého hriešnika. Zmierili sme sa. Časom si aj v šach
zahráme. Mlčíme pritom ako Angličania. Bo mnohomluvný pán stal sa veľmi
zadumaným.

Veľká zmena udala sa i s Baraňanským, lenže opačného smeru. Dechtiar
prestal byť, Baraňanský stal sa Austriakom. Nehromží viac ani na
neobmedzenú vládu, ani na neznesiteľné bremená, ani na veľké vojsko, ani
na zrušenie župnej samosprávy. Nachodí teraz všetko dobrým a slušným, čo
mu za bachovskej vlády bolo ohavnosťou. Vtedy nebol ničím, teraz je
slúžnym a dúfa ešte viac od terajšieho ministerstva. Hovorí sa o
školskom inšpektorstve. Naše odľahlé hniezdo stalo sa pre neho celou
Mekkou, ale otázka, či sme boli v úžitku drevobrania, ešte vždy zostáva
nerozriešená. Bude na to potrebné sto rokov.

Moja krivda je, čo do veci, od niekoľkých rokov napravená. Pokiaľ starý
bača žil, mlčal som a trpel, znajúc, že kapitula svoju vôľu nemá. Náhle
ju na čas obdržala, vzniesol som sťažnosť na konzistórium a ono mi
riadnym výrokom navrátilo i lúku i kapitál. Ľud, rozumie sa, repce. Na
šťastie hlavní poburovatelia už hnijú.

Svätúško Capinos prestydol na odpustoch a zišiel náhlou smrťou. Diabolus
rotae Kotrbac pásol dedinské kravy, keď ho žid vyhnal z úreku. Nútená
striezlivosť tak sa mu zošklivila, že učinil to, čo Judáš po zradení
majstra. Jeho generál pasie nám svine."
