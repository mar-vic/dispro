**Slovenský pravopis**

Noveletka

„Došli noviny?"

„Došli, *Vedomosti* i *Sokol*."

„Ukáž, čo nového v nich."

Anička podala apuškovi menované noviny a on prezrel najprv *Vedomosti*,
potom *Sokola*. V tamtých prebehol pán Adam Poľanský (radný pán
slobodného a kráľovského mesta Žibrice) najsamprv listy, či niet v nich
správ z jeho vidieka a potom „novinky", z ktorých čo pikantnejšie nahlas
predčitoval svojej jedinej dcére Aničke, švárnej to asi šestnásťročnej
barnuške. V *Sokolovi* prečítal názvy básní a povestí, hľadajúc, ktorá
by bola bez nepríjemného mu „pokračovania."

„Ten *Pustovník v Ilžickej púšti* sa ťahá ako štrúdľové cesto. Ja
neviem, načo to ten redaktor také dlhé kusy pchá do časopisu. Však to
nikto nečíta, ak len nie na Silvestra, keď už má celého *Sokola*
zviazaného."

„Ach, apuško, ja zas veľmi rada také dlhé kusy, drží ma to dlhý čas v
napnutí."

„Hja, veď ty!" zvolal pán Poľanský, ďalej prehŕňajúc sa v šiestom čísle
šiesteho ročníka *Sokola*, „ty musíš mať vždy dačo zvláštneho\... eine
Extrawurst\... Aha, toť je čosi\... Slovenský pravopis, noveletka od
Rozmarína. Hahaha, ešte vraj čo!\... No to by som už naozaj rád vedel,
ex temate slovenský pravopis, aká to môže byť novela?"

„Ale to je vskutku podivné. Apuško, čítajme to, bude to iste dačo
pikantného."

„Nedbám, čítaj teda, ale nahlas. Ja si napchám do fajky, budem ťa
počúvať a pritom, rozumie sa, pána Marka Rozmarína ako obyčajne trošku
kritizovať."

Anička rezko odložila nedrovanie neveľmi dbajúc, že jej pritom jedno
alebo dve nedrá spadli z ihlice, sadla si na pohovku a vzala *Sokola*.
Radný pán Poľanský ale zapáliac si na fajku, rozšafne umiestil sa oproti
nej v kresle, odkašlal si a dal dcére znak, že už môže začať. Táto
čítala, ako nasleduje:

Bol prvý máj, bol utešený večer. Hviezdičky trblietali sa na
tmavoazúrovej oblohe, mesiačik prizeral sa im a jeho tmavočervená tvár
žiarila mu radosťou, sťaby si bol vedomý toho, že bez jeho magického
svetla vzdor namáhavému jasotu hviezd niet tých krás večera.

„Apuško, to je utešený začiatok!\... To bude dačo veľmi
sentimentálneho!"

„Hja, tebe je hneď všetko sentimentálne!" horlil radný pán, neúprosný
kritik slovenských múz, ktorých záhradku on ostatne ešte ani jedným
kvetom svojho domnelého veľumu neobohatil. „Dcéra moja! To je prismelý
obraz, mesiacu dať povedomie toho, že on je tvorcom krás večera. Je to
neprirodzené. Mesiac je len mesiac, na tom sa ustálili už všetci
astronómovia, ktorých spisy perse pán Rozmarín sotva znať bude. Mesiac
je kus odpadnutej, vyhorenej, bezpochyby dákou kométou z našej planéty
odruntenej zeme\... a iné nič!\... No kde by tu mohlo byť
povedomie!?\... Ale čítaj ďalej, však uvidíme, čo z toho vykvitne."

A Anička čítala ďalej:

Práve odznel posledný cvengot zvoncov z poľa navracajúcich sa oviec,
zatíchli hlasy a hvizdy valachov, len v kvitnúcom vonnom sade ozýval sa
lkavý a prenikavý žiaľ slávika a v ďalekom jazere krkot žiab, tichý,
monotónny, zádumčivý.

„Hahaha!" chutne sa rozosmial pán Adam Poľanský, utľapkajúc si prstom
popol vo fajke, „roztomilé accompagmente!!!\... slávik a žaby!!\... Veď
hovorím, že to strach, čo tí slovenskí novelisti potárajú. Slávika spári
so žabou\... Hahaha!"

„Ale, apuško môj, však to býva, že večer žaby kŕkajú."

„Býva, býva, ale keď slávik spieva, dcéra moja, krkot žiab sa ignoruje,
aspoň sa to nepovie, či rozumieš?\..."

Anička čítala:

Tiché mesto N. obtáčali pekné záhrady a konča nich vinuli sa bielym
štrkom vysypané široké chodníky. Milá to prechádzka v čas večerný. Týmto
chodníkom som ja v spomenutý večer kráčal, rojčiac o piesňach, o láske,
o lutne a o rusalkách. A prečo by som nebol rojčil? Bolo mi dvadsať
rokov, žil som ako ryba vo vode, bez starosti, bez žalosti, dostupný
každému nežnému citu lásky k poézii, k národu a k spanilým jeho dcéram.

Ako tak rojčiac kráčam tichou nocou, naraz priveje mi šum vonného
vetríka v ucho harmonický zvuk gitarových akordov z neďalekej besiedky
pána Kolmana, ktorá husto zarastená všelijakými plazivými rastlinami
stála na konci jeho záhrady.

Rýchlo a tíško na prstoch pobehol som pár krokov napred a v okamihu
ocitol som sa nezbadaný pri samej húštine, obtáčajúcej besiedku pána
Kolmana. Sotva stál som tu pár menšín, ozval sa z besiedky pri sprievode
gitary nasledujúci krásny, dojímavý, mäkký ženský hlas:

„*Vej, vetierku, vej, večerný,*\
*Ofúkaj mi žiale moje,*\
*Ty môj priateľ, ty môj verný,*\
*Vlož na ne balzamy svoje.*\
*Balzam tvoj, ach, ten zahojí,*\
*Ten bolesti srdca ruší,*\
*Vánok tvoj tichučký spojí*\
*Vzdychy dvoch túžiacich duší*."

,Ha,' myslím si, ,to pieseň môjho priateľa Podoľského. Pevkyňa je teda
iste národovkyňou, keď slovenské piesne spieva. A ako ju spievala!!!
Zatíchol slávik, zamĺkla i žabka, keď tichou nocou triasol sa sladký
unylý hlas krásnej Amálie Kolmanovej.'

Či ju neznáte? Či ste nikdy nepočuli o nej?

Kto v N. do školy chodil, musí znať Amáliu Kolmanovie, a kto len raz bol
na Anna bále v neďalekom kúpeli, musel počuť, že ona za plných sedem
rokov bývala všeobecne zvelebovanou kráľovnou týchto veselých kúpeľných
bálov. Akoby som ju ešte dnes videl, vychýrenú tanečnicu vo
veľavýznamnom kotilióne, ako svojmu tanečníkovi s pohľadom svojho
jasnomodrého unylého oka pripína dekoráciu na fialkový frak so žltými
gombíkmi. Akoby som ju teraz videl, ako do výšky hádže malučký, širokými
čipkami obrúbený, rezedou zaváňajúci biely ručníček, graciózne dvíhajúc
svoje okrúhle rameno a s potešením hľadiac na kŕdeľ bystrých šuhajov,
ruvajúcich sa oň.

No hovorím, pekná bola Amália Kolmanovie a mne zdala sa teraz, keď
slovenskú pieseň spievala, krásnou, utešenou. -- Nemohol som sa ďalej
zdržať, hneď po prvom verši vystúpil som z úkrytu, prikročil k okienku a
riekol: „Dobrý večer, panička Amália!"

„Ha, kto to?"

„Neľakajte sa, ja som to. Váš tanečník v mazúri na poslednom bále."

„Vy ste to, pán Rozmarín? Tak neskoro? Myslela som, že už nikto
nechodí."

„Nuž a či by ste neboli spievali, keby ste boli vedeli, že vás dakto
počúva?"

„Isteže nie."

„A vidíte, ja by som vás práve prosil, aby ste láskavo ráčili
pokračovať."

„Ani za svet."

„A kto vás tú pieseň naučil?"

„Pán Podoľský."

„Ale on sám?"

„On sám."

„Máte ju napísanú?"

„Nemám, len tak som sa ju naučila."

„Smel by som vás o ňu poprosiť?"

„Prečo nie, veľmi vďačne."

„Prosím vás teda, ráčte mi ju napísať, zajtra o tomto čase si prídem po
ňu. Ak by ste mi ju nechceli osobne oddať, ráčte ju tuná do okienka pod
túto tehlu uložiť."

„Dobre, dobre, ale odpustite, už musím ísť, už je neskoro, otec už iste
spí."

„Zbohom teda!" a s tým podal som jej oknom ruku. I ona mi podala svoju
malú okrúhlu ručičku. Jej mäkkosť a okrúhlosť cítiac, nemohol som sa
zdržať (paničky, ktoré ste hanblivé ako krásna Amália, prosím, zažmúrte
oči, keď toto čítate) a horúci bozk vtisol som na ňu.

„Sie schlimmer!" ozval sa jej sladký hlas, no zdalo sa mi, ale možno, že
to bol len mojou horúcokrvnosťou zapríčinený sebaklam, -- dosť na tom,
zdalo sa mi, že mi pri tých dvoch slovách, ktoré mali byť výčitkou,
lahodne ruku stisla.

,Neborák Podoľský!' pomyslel som si. A vskutku zasluhoval takéto
poľutovanie. Môj dobrý priateľ totižto do zahynutia bol sa zaľúbil do
driečnej Amálie, dcéry zámožného mešťana v N., on slovenský pevec, za
akého sa držal, do nemčúrsky vychovanej dcéry odrodilého, každým pórom
tela materializmom páchnuceho Kolmana. Ostatne to ho ani zamak
nekonfudovalo, bo veriac, že ho Amália verne miluje, veril i to, že
roznieti v nej iskru rodoľubstva a získa jej domnele ušľachtilé srdce
národu slovenskému. Krušná a ťažká to úloha, ktorej málo chlapov
dorastá, menovite u žien, z ktorých mnohé i svoje rodoľubstvo podľa
tlakomeru kurmacherov, vzývačov a pytačov rady usporadujú a richtujú.

„Pfuj, Teufel!" zvolala týmto poznamenaním pána Rozmarína rozmrzená
Anička; „nuž či my ženské sme už vari bez všetkého charakteru?"

„Hja veru, dieťa moje," stisol plecami pán Poľanský, „pravdu má. Čo ty
vieš, kto príde pre teba? Kto si ťa vezme? Či vari ak príde dajaký
maďarón, ktorý bude v stave náležite ťa vyživiť, nepôjdeš len preto za
neho, že je maďarón?"

„To nehovorím, ale budem sa usilovať, aby som ho slovenskému národu
naklonila."

„To nejde, žena vo všetkom poslúchať má svojho muža, teda i v politickom
zmýšľaní."

„Ale, apuško, veď tak by sme boli len otrokyňami našich mužov!"

„Lepšie otrokyňami byť, než večnú vojnu mať v manželstve. Že tu v tej
novele Podoľský získať chcel Amáliu svojmu národu, to schvaľujem, hoci
to dosť hlúpo urobil, že sa do Nemky zaľúbil."

„Nuž a či človek môže svojmu srdcu rozkázať, do koho sa má zaľúbiť?"

„Trebárs i to nie, ale iste zakázať mu môže, aby nepriľnulo k odrodilej
dcére národa, akou Amália bola. Ostatne nechápem, čo tá celá jeho ľúbosť
má do činenia so ,slovenským pravopisom', a vôbec, ako pán Rozmarín vo
svojej ,noveletke' túto vážnu tému spracuje. Či je to ešte dlhé?"

„Nie, hneď je koniec."

„Čo, už koniec? A o slovenskom pravopise dosiaľ ešte ani slova!...
Hahaha, názov práce o voze a jej obsah o koze! Ale takí sú tí naši
slovenskí spisovatelia, tituly ich spisov sú pikantné, a obsah číra
nuda. Naozaj som zvedavý, ako to dokončí. Čítaj ďalej."

Anička čítala:

V nasledujúci večer bolo veľmi nepríjemné počasie. Chladný vietor vial
od severu, ženúc pred sebou velikánske hory ťarchavých mračien, z
ktorých celý večer bez prestania mrholilo, ba chvíľami i náležite
pršalo. O deviatej v meste už živej duše nebolo na ulici, tým menej za
mestom pri záhradách, za ktorými som ja osamelý, šermujúc dáždnikom
proti víchru, kráčal k besiedke pána Kolmana.

Konečne som ta dorazil. Nazriem oknom dnu. Na pohovke zabelelo sa mi
čosi.

„Vy ste to, panička?"

„Ja," a s tým vstanúc z pohovky, priblížila sa k oknu.

„Ale v tomto počasí tu v záhrade?" zvolal som.

„Viazalo ma dané vám slovo. Slovenská národovkyňa je si vždy slovu
verná."

„Teda vy naozaj ste už prebudená Slovenka?"

„A vy ešte pochybujete? Nuž či nechodí k nám pán Podoľský?"

„A pán otec čože na to?"

„Jemu je to jedno, nech je len statočný človek. A veď môj otec ani nie
je taký nepriateľ Slovákov, za akého ho v novinách vykričali. Že on i v
slovenskom meste radšej po nemecky alebo po maďarsky vraví než po
slovensky, to je taká osobná slabosť, ktorú mu veru škoda tak veľmi
zazlievať. Tým nikomu neuškodí. Zato ja tým viac po slovensky vravím a
už i dokonale píšem. Takej horlivej Slovenky, ako som ja, široko ďaleko
nemáte."

„A tá sľúbená pieseň?"

„Tu je, sama som ju odpísala tak, ako ma ju pán Podoľský naučil." S tým
strčila mi do ruky zvinutú karotku papiera, ktorú som, aby nepremokla,
rýchlo vopchal do vrecka.

„Odpustite, panička, ale kvapčí mi zo strechy práve za golier\..."

„Veľmi ľutujem, že nemám kľúč. Má ho vždy otec pri sebe\... ale náš
parkan\..."

„I oziabe ma trocha v nohy, práve tu v barine stojím. Váš pokorný sluha!
Srdečná vďaka za pieseň!"

„Veľmi vďačne" a podala mi zase tú istú mäkkú bielu ručenku ako včera,
na ktorú som ja ale dnes už nepritisol včerajší bozk, lebo by, po prvé,
nebárs horúci bol býval, a po druhé, ženírovali ma moje mokré fúzy. Z
vlastnej skúsenosti to viem z čias pitia „bruderšaftov", aký to nemilý
pocit, keď dotkne sa človeka pri bratskom bozkaní sa taký mokrý, sťa
ratolesť jedle snehom, hustou penou piva pokrytý fúz. Preto, ako
hovorím, nebozkal som jej ruku, ale som ju vrelo stisol, a -- teraz to
ale nebol sebaklam -- ona srdečným stisnutím ruky odvetila tomuto
nemému, ale na ten čas zreteľnému pozdravu môjho srdca. Neborák
Podoľský!

Už je isté, že som jej nie ľahostajný. V takej pľušti prišla do
záhrady!\... A ľutovala, že kľúča nemá\... ba čo to spomínala o parkane?
Že je, tuším, nie vysoký? Škoda, že som jej tú sadu nedal dohovoriť!

Takýto monológ som viedol, keď som dorazil ucvachnený domov, vyzul si
mokré čižmy a vrhol som sa na pohovku.

Oh, Amália! Ja ta ľúbim!\...

Ako to ten náš duchaplný Janko tej Schröerovej Marienke zaspieval?

„*Poď, drahá moja, môjho do náručia,*\
*bo večných túžob ohne ma umučia;*\
*prsia už zhoria od sladkého bôľu.*\
*Však vďačne zhyniem, len zahyňme spolu*."

Keby som bol poetom, i ja by som Amálii takúto pieseň zaspieval, no
bohužiaľ, som hrozný prozaik! Suchý ako trieska.

A aká horlivá Slovenka je! A vraj už i dokonale píše po slovensky, a\...

„Otvor!"

„Otvor?" -- opätujem potichu, „čo za ,otvor'?\... Jedenásť hodín je,
prší, až sa leje, a vraj, ,otvor!'"

„Kto je?" volám, zberajúc sa z pohovky, aby som príchodziemu dvere
otvoril.

„Čo ma už ani po hlase nepoznáš?"

„Ach, Podoľský! Vitaj," hovorím, otvárajúc mu dvere. „Beťah ťa páral! Čo
tak neskoro chodíš?"

„Amice, nemôžem spať. Zobral som sa teda a prišiel k tebe, že si trošku
pobesedujeme spolu," a s tým vrhol sa do kresla.

„Pekná vec!" -- rečiem na to, „keď on nemôže spať, mám ho ja zabávať. Ja
som myslel, že ty si ešte u Amálie."

„Tri dni som tam už nebol," riekol môj priateľ s bôľným vzdychom,
„zajtra sa ju chystám navštíviť."

„A to prečo tak zriedkavo?"

„Myslím si, že zriedkavejšie návštevy bývajú vzácnejšie."

„Pletky!\... Deve, ktorá ľúbi, vzácny je milenec každý boží deň a tebe,
myslím, tiež."

„Ja ju nesmierne ľúbim, ja ju zbožňujem."

„Myslím, že Amália nie je prvá, ktorú tak nesmierne ľúbiš!"

„Never, brat môj drahý. Tak ako Amáliu ľúbim, dosiaľ som ešte nikdy
nemiloval."

„Otázka je, či i ona hodna je tvojej nadšenej lásky."

„Hodna, braček môj!" -- odpovedá Podoľský s dôrazom nepochybnosti. „Je
horlivá Slovenka a mňa verne ľúbi."

„Počujem, že už i správne po slovensky píše."

„A ako!\... Kde si to počul?\... Braček, nebol by som schopný milovať
devu, ktorá by ani jeden ľúbolístok nebola vstave správne napísať. Je to
hrozná vec pre mňa, vidieť a čítať tie malabarské ortografie väčšej
časti našich krásavíc. Ak sa kedy ženiť budem, prvá podmienka mojej
manželskej zmluvy bude, aby sa mi snúbenica ešte pred sobášom správne po
slovensky písať naučila. Nemôžem si nič hroznejšieho predstaviť ako
peknú, milú a dobrú ženu s planou ortografiou."

„Hm, hm\... si čudák!\... Čajda, bol si mi sľúbil, že mi svoju ,Večernú
pieseň' odpíšeš."

„Braček, odpusť, zabudol som, ale zajtra snáď."

„Netreba, neunúvaj sa\..."

„Nuž?"

„Už ju mám\..."

„Ako?"

„A to peknou ženskou rukou odpísanú\... Pozri!" a s tým vytiahol som
pieseň Amáliou odpísanú z vrecka.

Podoľský skočil na rovné nohy. Ja rozvinul som pred ním kartičku
ružového papiera.

„Vskutku! To ruka Amálie!" zvolal nemilo prekvapený.

„Áno, braček, to ruka Amálie."

„Ha, to je nemožné!" trhal sebou, bolestne hľadiac na osudný rukopis.

„Čo, brat môj?"

„Tie chyby, tie vady, tie\..."

„Chyby?" -- pýtam sa, bližšie sa prizrúc na odpis Podoľského piesne. --
Skutočne sú v nej značné chyby. -- „Ako to? Však si vravel, že už
správne píše."

„Čo som ja u nej videl napísané, to bolo písané správne. Iste to boli
číre odpisy de papiro ad chartam. Toto spamäti písala, bo som ju tú
pieseň naspamäť naučil. Ukáž, prosím ťa!"

„Ale daj pokoj, prečítam si to."

„Daj to sem!"

„Nedám, kým neprečítam."

„Chceš ma mučiť?"

„Počúvaj!"

„Chceš ma zahanbiť?"

„Počúvaj!"

„Nedáš mi to?"

„Nie!"

„Servus!" s tým sa zvrtol, plesol dvermi\... a tam ten! Ja som si
napchal fajku, vrhol som sa na posteľ a s napnutou pozornosťou prečítal
som si rukou milej a krásnej, priateľom mojím zbožňovanej horlivej
Slovenky Amálie písanú Podoľského pieseň, ktorá od litery do litery
takto znela:\
\
*Wey vettergu wey vetserny,*\
*Oh fukay mi šále moe*\
*Thi moy brátel thi moy werni*\
*W lož na nie bál sami tvoe*\
*Bál sám tvoy tenn sa hoy*\
*Tenne po lesti srrt saru uši*\
*Vanog tvoyty hutski spoy*\
*Fsdy chi dvouch tužacich dusy.*

Z tohto jedného verša si už teraz môj ctený čitateľ ľahko predstaví, ako
vyzerali i tie štyri ostatné písané. Tak, hľa, správne písala krásna
deva, prebudená, horlivá Slovenka, tak po slovensky písala panna ideálov
Podoľského, slečna Amália Kolmanová. Čo som povedal, že panna ideálov
Podoľského?\... Nie\... od tých čias neobzrel sa viac na ňu. A o päť
týždňov nato vydala sa Kolmanová Amália za pána Ignáca Kuhmayera,
poctivého majstra mäsiarskeho remesla, ktorý nehľadel tak veľmi na
slovenskú ortografiu paničky Amálie ako radšej na dvadsiatniky pána
Kolmana, na ktoré pri svojej ženbe zvláštnu váhu kládol.

„Koniec?"

„Koniec."

„Hlúposť\... hoci\..."

„Je to tuším originálna myšlienka."

„Je, je. Zdá sa to na prvý pohľad hrozne hlúpe, ale predsa je v tom
čosi."

„I mne sa tak vidí."

„Dones že mi, prosím ťa, papier a písanku."

„Budete písať, apuško?"

„Budem, a to v tvojom mene, len dones."

Poslušná Anička priniesla z bočnej izby papier, černidlo a perá, pán
Poľanský sadol si k stolu a písal nasledujúci list:

Velebnému pánu Jozefovi Viktorinovi, farárovi vo Vyšehrade.

Úctivo Vás prosím, velebný pane, ráčte mi za pripojené tri zlatky poslať
pre moju dcéru Annu dva výtlačky Vašej *Slovenskej gramatiky*.

V Žibriciach dňa 31. mája 1867.

Adam Poľanský v. r.\
radný
