# 1. Všeličo sa blyští

„*My stojíme stále pevne ako múry hradné,*\
*čierna zem pohltí toho, kto odstúpi zradne*."

Tento veršík asi dvadsať šuhajov s ohňom svätého presvedčenia opakovalo
večer dňa 20. júna 1846 na takzvanom Batzenhäusli v Požoni.

„Tak je, bračekovci!" ujal sa slova Samko Dolanský, keď búrlivá pieseň
zatíchla. „My stojíme a pevne budeme stáť ako žulové Tatry naše, keď
rozkúria sa nám nad hlavami blesky nepriateľov a smelým čelom prelomíme
sa cez víchrice a kúrňavy k hviezdnym výšinám slávy a spasenia. Len
pevnú vôľu majme a niet tých ťažkostí na svete, ktoré by sa nedali
premôcť. Len svorní buďme a niet tých neprajných úkladov, ktoré by sme
víťazne nepremohli! Nech žije medzi nami, v nás a pri nás svornosť,
odhodlanosť a nezlomná vôľa! Hanba slabochom, skaza odrodilcom! Sláva,
sláva verným Tatier synom!"

Hromovité „sláva!" a „sláva!" ozvalo sa z dvadsiatich hrdiel naraz na
zápalisté slová Dolanského, ktorého prenikavý hlas až sa triasol od
iskrenného nadšenia. Poháre s penistým pivom zabrinkali a hneď nato
ozvala sa pieseň:

„*Tatier kto synom zostať chceš verným,*\
*bratskú podaj pravicu nám;*\
*päsť nad odrodilcom zatoč čiernym,*\
*vlastným putom kosti mu zlám.*\
\
*Oj, skaza im, a sláva nám!*\
*Oj, skaza im, a sláva nám!*\
*Slávie, Slávie synom!*" *-- --\
*

V jednom kúte pri stole, na ktorom sa dva takzvané „rozprádle" s
cibuľovým zápachom kúrili, sedeli dvaja bystrí šuhajci utiahnutí kus od
ostatnej spoločnosti. Tmavobrnavá hlava prvého z nich, na ktorej si
pyšne trónil srbský fez, svedčila, že jej majiteľ je synom dolnej zeme
uhorskej, synom ohnivého plemena juhoslovanského. Bol to Srb Marek
Popovič. Vedľa neho sediaci belohlávok s krásnym modrým okom, s
otvorenou jasnou tvárou bol žiak z katolíckych škôl a menoval sa Štefan
Tišina.

Že dráždivo gustiózna pečienka obom znamenite chutila, mi tuším ani
dokladať netreba, lebo kedyže nechutí žiakom „rozprádel" alebo bryndzové
halušky?! Istotne len vtedy, keď ich nemajú.

Pieseň zase zatíchla. Šuhajci pripíjali našim slávnym veteránom na
zdravie, poháre brinkali a plamenistým zdraviciam nebolo konca kraja.

„Nuž a ty, Štefko, ešte vždy tú koňacinu odŕhaš?" pýtal sa Dolanský,
pristúpivší k stolíku, páchnucemu škvarenou cibuľou.

„Hja, braček, dajme i žalúdku, což jeho jest," odpovedá s ľúbym úsmevom
Tišina.

„Ja som si to už odbavil. Ponáhľal som sa trochu, aby som spev, zdravice
a tanec nepremeškal."

„Vidím, že si dobrej vôle!" poznamenal Popovič.

„Ako obyčajne v takejto spoločnosti. Braček môj, duša smeje sa mi
radosťou a plesá vždy, kedykoľvek zídeme sa takto dovedna. Ja v tejto
nádejnej mládeži vidím krásnu budúcnosť Slovenska.

Koľko tu hláv, toľko je odhodlaných hrudí žiť i mrieť za milený národ
náš slovenský!"

„Dal by pán boh, aby tak bolo."

„Čo, ty pochybuješ?"

„Hja, Samko môj, škola je len škola, číry zárobok a nie ovocie.
Všelijako to potom v živote býva," vzdychol si Tišina.

„Never, brat môj! Kto tu s nami žije, ten zocelí si prsia proti všetkým
zvodným a vábivým výhodám časného sveta. Ten po celý čas svojho života
podriadi svoj osobný zisk dobru a spáse národa. Toho neopustí a
neochromí viac ani ťažký boj života, nezvedie ho ani svetská sláva, ani
brink zlatého plechu."

„A už to je pravda," prehovorí Tišina, „že náš Ľudovít vie rozžať svätý
oheň rodoľubstva v prsiach synov svojho národa. A skutočne takmer
nemožno veriť, žeby ten, kto počul nadšené jeho reči a zahorel raz
svätou láskou k svojmu rodu, mohol kedy zabudnúť na svoj opustený,
svetom zaznávaný a bezprávím šliapaný národ slovenský. Medzitým -- v
živote to predsa všelijako býva. Aj mládenecký oheň dusený a ničený
chladmi sveta tu i tu hasne a vytuchne a sväté nadšenie, v ktorom teraz
len smelé slávolety vidíme, rozplynie sa ako ranná hmla, keď vychodí
slnce života na obzore verejnej činnosti."

„Hahaha! Ty si pesimista," skríkne Dolanský. „Pozri len do života a
presvedčíš sa, že tí, ktorí tu boli pred nami, zostávajú dosiaľ vždy
verní zásadám života, čo si tu osvojili. A tak to bude i s nami. Ja ti
prisahám, že hocikam prídem do verejného postavenia, štvrtú čiastku
svojich dôchodkov každoročne obetujem na národné ciele. A to isté učiní
každý u nás. Bol by čert, aby sme ešte aj my ochladli, ktorí sme tuná zo
samého prameňa vodu pravdy a života pili, ktorí sme sa od Ľudovíta učili
milovať svoj národ."

„A už že ty neochladneš, o tom som presvedčený," hovorí Popovič, „no za
všetkých dobre stáť, by predsa bola vec trochu ťažká a krušná."

„Ale, brat môj, Samko!" prevzal slovo Tišina, „veď si len pováž, že keď
raz do verejného života vstúpime, nebudeme sa len vždy učiť, spievať a
zápalisté rodoľubné reči počúvať, lež práve naopak. Celé mesiace
nepočuješ slova o láske k národu, no celý rok, ako je dlhý, počúvaš len
večné špintanie na sväté presvedčenie, neustále osočovanie rodoľubných
snáh a skutkov svojich. Ak chceš byť stoličným, nedostaneš úrad, ak
budeš kňazom, patrón fary ochladí tvoj oheň. Ak sa staneš advokátom,
každú pravotu prehráš, ak sa oženíš, bude žena vždy za ušami húsť, že z
tej slovenčiny žiadneho osohu niet, že deti čižmy potrebujú, a ty že
samé *Nitry* a *Pohľady* a *Tatranky*."

„Hahaha! Vravím, že si pesimista a uisťujem ťa, že alebo nevieš zápal
našej mládeže dostatočne oceniť, alebo pre nedostatok podobného zápalu
nemôžeš pochopiť svätosť a s ňou nepochybne úzko spojenú stálosť týchto
citov. Ej, prial by som si, vy malomyseľní bratia moji, Marko a Štefko,
aby zišli sme sa aspoň raz v živote, keď už nie ako žiaci v škole, ale
keď budeme žiť vo verejnosti ako mužovia, aby som vás oboch potom mohol
zahanbiť, aké nepodstatné bolo roku 1846 vaše pochybovanie o stálosti
rodoľubných citov našej mládeže."

„Hurá, nech žije Ľudovít!" ozvalo sa naraz z dvadsať hrdiel. „Sláva mu,
sláva!" lebo vo dverách ocitla sa krásna mužská postava, ktorej jasné
oko s výrazom otcovskej radosti hľadelo po nádejnej mládeži, kvetu to
mladého Slovenska. I Ľudovít Štúr totižto bol poctil posledný tohoročný
spevokol šuhajov požonských svojou nimi vítanou prítomnosťou. Prišiel aj
on rozveseliť sa, potešiť a odobrať sa od svojich milovaných
odchovancov.

Ľudovít náš bol vtedy pól života slovenského, okolo ktorého točil sa
celý ten úzky, malý, no krásny svet tatranský. Bol nám všetkým. Bol
spisovateľ, politik, kňaz, profesor, redaktor, bol vychovávateľ, bol
brat, bol otec, bol ideál mládeže slovenskej. Neznal on rozdielov
kmeňových, ani rozdielov náboženských, a mladík, ktorý v Požoni
študoval, či bol Slovák, či Čech, či Srb, či Chorvát blaženým cítil sa v
jeho prítomnosti, bo v Štúrovi mohol obdivovať opravdivého Slovana a
kresťana. Čo Ľudovít Štúr bol svojmu národu, čo on vykonal, koľko
spiacich prebudil, chladných ohrial a slabých utužil, s akými prekážkami
potýkal sa nezdolným duchom, to vieme všetci, ktorí poznáme jeho život.
Bez toho, že by som snáď prisviedčal istému odpadnutému synovi nášho
národa, ktorý mi raz roku 1849 povedal, že „Slovensko len Ľudovít
stvoril", pretože osudy národov spočívajú nie v ľudských rukách, lež v
rukách Hospodina; bez toho, žeby som i najmenej prisviedčal istému
preveľkému zvelebovateľovi nebohého Štúra, ktorý roku 1845, keď nás
viacej išlo so Štúrom na plti z Mikuláša do Turca, nadšene zvolal, že
„na plti tej sa Slovensko nesie", bo svätá vec národa nemôže byť
priputnaná k životu a smrti jednotlivca; bez toho, hovorím, žeby som bol
slepým zbožňovateľom jeho iste milej a drahej nám osoby, už vtedy s
hlbokou úctou a láskou ľnul som i ja k nemu ako k veľkému,
prozreteľnosťou božskou vzbudenému géniovi národa, ktorého sväté
povolanie bolo budiť a kriesiť dlhým otroctvom ducha i tela omámorený, v
mdlobách smrtného spánku pohrúžený národ náš slovenský. A že tejto
svojej úlohe slávny náš Ľudovít Štúr dôstojne a skvele dostál, je
pravda, ktorú nikto neodškriepi.

Po obyčajných pozdravoch nastal zase veselý rozmar. Spevy a zdravice
striedali sa s národnými tancami, ba ani stereotypný Abrahám, ktorý
miesto koňa haluz predával, nechýbal. Aj Ľudovít okrial tuná, rozveselil
sa. Zraky jeho milo žiarili, keď mu šuhajci zanôtili jeho milú pieseň:

*\
*„*Veje vietor po doline,*\
*moja mladosť len tak hynie,*\
*len tak hynie, aj tak zhynie*\
*ako lístok v dúbravine.*\
\
*Hynie, vädne, dolu spadne,*\
*nikto na ňu neohliadne,*\
*ani otec, ani mati,*\
*ani sestra, ani brati*" atď.

O polnoci nastalo bôľne, žiaľne lúčenie, bo zajtra a pozajtra sa šuhajci
mali rozísť v štyri strany sveta.

I rozišli sa.

Požehnanie Ľudovíta ich sprevádzalo.

Mladíci ním vychovaní osvojili si to požehnanie v živote, avšak,
bohužiaľ, i takí boli, ktorým čas a okolnosti žitia vymazali z pamäti
jeho prorocké slová.

# 2. Nie je všetko zlato, čo sa blyští

Minulo osudných pätnásť rokov.

Istý advokát z Nového Sadu mal akúsi pokonávku na Horniakoch a vybral sa
na ďalekú cestu. Na ceste po Slovensku zlámalo sa mu koleso v jednej
dedinke pod horami, takže bol prinútený pobaviť sa v tej dedinke pár
hodín. Dedinka to bola dosť ľudnatá, priestranná, čistotná. Skladala sa
z dvoch dlhých radov nízkych sedliackych domčekov, medzi ktorými
uprostred širočiznej ulice tiekol potok, obklopený topoľmi, jelšami a
vŕbami. Tmolili sa v ňom kŕdle bielych husí a pestro ligotavých kačíc.
Na hornom konci stál kostol s vežou s dvojitým krížom, krásne obielený a
lipami obklopený. Na dolnom konci dediny ale stál kostol bez veže s
hrdzavým krížom a veľkým kohútom. Z posmuhlých stien tohto staviska sa s
istotou dalo usúdiť, že odvtedy, čo bol vybudovaný, stojí bez všetkej
opravy a obnovy. Nielenže nebol obielený, ale i tehly vymyté dažďom
červeneli sa už miestami a cez povybíjané jeho okná si vrabce slobodne
von a dnu lietali.

„Či tu dve fary máte?" pýta sa náš cestovateľ starého, pri voze
zaneprázdneného kolára.

„Áno, pán môj," odvetí kolár, „katolícku a evanjelickú."

„A akože sa menujú páni farári?"

„Katolícky je pán Štefan Tišina a evanjelický pán Samuel Dolanský."

„Nehovorte! Veď sú mi to známi páni, do školy som s nimi chodil. No
teraz už nedbám, nemusíte sa s tým kolesom tak veľmi ponáhľať. Navštívim
aspoň tých pánov."

„No iste ich to poteší."

Náš cestovateľ zaraz sa vybral na bližší mu horný koniec a s preveľkou
napnutosťou vošiel do fary. Akási stará ženička, ktorá práve vtedy na
dvore kurencom jačmeň usýpala, mu na jeho dotazy po pánu farárovi
zvestovala, že sú pán farár v škole. Cestovateľ náš nie lenivý, nedal
domov zavolať pána farára, lež šiel za ním, že ho vraj v škole prekvapí.
Prejdúc cez farskú záhradu, prišiel do školského dvora a ocitol sa predo
dvermi. Zastal, bo práve začul vnútri známy mu Tišinov hlas. Tišina tu
deti vyučoval.

„Ty, Janko, povedz štvrté božie prikázanie."

„Cti otca svojho," ozval sa chlapčenský hlas, „i matku svoju" atď.

„Prečože máme rodičov ctiť?"

„Lebo nám život dali, vychovávajú nás a starajú sa o nás, aby sme k
šťastiu časnému i večnému rástli."

„Tak je. No a vaši rodičia i s vami, čieže sú to dietky?"

„Rodičia naši vospolok s nami sú dietky národa slovenského."

„Teda máme milovať a ctiť aj národ náš?"

„Pravdaže ctiť a milovať máme národ náš, bo on je náš rodič, on nám
život dal, my sme krv z krvi a kosť z kosti jeho. Blaho národa je i naše
blaho, jeho sláva je i naša sláva a jeho poroba je i naša poroba."

„Dobre, synak môj. Ty, Jožko, povedz mi, ktorý je najväčší poklad
národa?"

„Najväčší poklad národa je jeho reč."

„Čože s tým národným pokladom máme robiť?"

„Máme ho milovať, ctiť a vzdelávať, bo v ňom je zárodok národnej osvety,
slobody a blaha."

„Či národ môže byť slobodným, keď mu vytisli jeho reč z verejnosti, z
cirkvi, zo škôl a úradov?"

„Nemôže."

„Prečo?"

„Pretože vytískaním reči ľudu z cirkvi a zo škôl hynie pravá nábožnosť a
zveľadiť sa nemôže vzdelanosť a osveta, pretože vylúčením reči ľudu z
verejných úradov rozhoduje sa o jeho záležitostiach bez jeho vedomia."

„Veľmi dobre, lebo ľud, ktorého reč vylúčili z obecných a stoličných
domov, naskrze nemôže brať žiaden podiel na verejnej správe, následkom
čoho vždy len otročí."

Ďalej počúvať netrpezlivý náš cestovateľ nechcel a nemohol. Nevyslovená
túžba ťahala ho dnu, v objatie starého priateľa. Keď otvoril dvere,
videl asi tridsať chlapcov sediacich na laviciach a pred nimi prostred
školy vážnu postavu farárovu. Na druhej strane školy pri veľkom stole
sedel miestny pán učiteľ, ktorý učil kresliť najstarších svojich žiakov.

„Štefanko!" znelo odo dverí.

„Marko môj!" znelo zo stredu školy a dvaja starí priatelia leteli si do
náručia.

„Ale poznal si ma?"

„Akože by som ťa nepoznal! Kdeže si sa tuná nabral?"

„Som pravotárom a mám tu neďaleko malú pokonávku."

„No, to ma teší!" a nebolo vypytovaniu a rozprávaniu konca kraja. To sa
rozumie, že škola sa zaraz zakončila. Prv ale, než sa žiaci rozišli,
zaspievali ešte *Hej Slováci* a *Kto za pravdu horí*, nato sa nábožne
pomodlili a tak odišli pekne domov.

„Pán Ladislav Kováč, miestny učiteľ," vravel farár, predstavujúc hodného
rechtora milému hosťovi, „pán Marek Popovič, advokát z Nového Sadu."

„Teší ma."

„Ej, braček môj! Dávno sme sa nevideli!" -- hovorí farár.

„Veru, Štefko môj, asi o tri týždne bude tomu už pätnásť rokov."

„A kamže vlastne cestuješ?"

„Do Zvolena --"

„Do Zvolena! To je znamenité! Aj ja ta zajtra idem, pôjdeme spolu."

„Nedbám. Teda dnes už budem tvojím hosťom. A čože tam máš za prácu?"

„Hja, ja idem ešte ďalej. Do Martina sa strojím na Národné
zhromaždenie."

„Ah, pekne. Sláva ti!\... Ale počujem, že tu v dedine aj Samko Dolanský
býva. Tak teda traja pôjdeme."

„To neviem, či sa aj Dolanský strojí ísť."

„Nuž čože, nedohovorili ste sa ešte?"

„Nebol som s ním."

„Teda poďme, braček, zaraz k nemu a dohovorme sa."

„Odpusť, Marko môj, ale neveľmi sa schádzame."

„Čo?"

„Vieš, brat môj, on je ženatý. Má znamenitú ženu, chýrečnú gazdinú, ale
tuším trochu priveľmi od nej závisí. A potom aj pre ten patent má teraz
všelijaké nepríjemnosti. Aby si inšpektora nerozhneval, musel proti
značnej väčšine cirkevníkov popustiť\... slovom, veľa on toho má
všeličoho na hlave."

„Rozumiem\..." riekol Srb a ťažko si vzdychol.

„Dosť na tom, že my dvaja zajtra pôjdeme spolu do Zvolena, to stojí. No
a teraz poďme na faru. Pán učiteľ, nech sa páči s nami."

„Ej, počkaj že, braček," povedal Popovič, „nech si už aspoň vašu školu
obzriem. Čože je hen to za kasňa?"

„To je naša cirkevná knižnica."

„Cirkevná knižnica? Ej, ej, to sa mi ľúbi. Akože ste k tomu prišli?"

„To je dielo velebného pána farára," prejal slovo učiteľ. „Keď pán farár
sem prišli, zaviedli nedeľnú školu, ktorú po službách božích riadne
držiavali. Sprvu to šlo pomaly. Neskôr však zapáčilo sa to nielen
mládeži, ale i mužom a ženám, keď im tu pán farár všeličo pekné a
užitočné čítali a vysvetľovali. Teraz nám už veľa ráz ani škola
priestorom nestačí. No keď sme potom cirkevníkov upozornili, že by dobre
bolo, aby aj pre prípad odchodu pána farára ustálila sa v cirkvi nedeľná
škola, čo je hlavne založením knižnice možné, vďačne prispel každý
cirkevník malou obeťou. Tieto potom pán farár značne zveľadil svojimi
príspevkami a novozaloženej knižnici i viacej kníh sčiastky sám daroval,
sčiastky u známych národovcov zaopatril. Okrem toho stojí v kostole pri
dverách i kasnička s nápisom: „Milodary pre cirkevnú knižnicu" a neminie
ani jeden týždeň v roku, žeby celkom prázdna zostala. Knižnica táto drží
teraz pre svojich cirkevníkov už i všetky slovenské časopisy, čo je
zvlášť pre mňa, chudobného rechtora, veľká výhoda, bo takto zadarmo
čítam naše časopisy, ktoré by som si ináč veru nebol v stave zaopatriť."

„No dosť už, pán rechtor, poďme, lebo --" pretrhoval ho Tišina.

„Ej ba, nie dosť!" zvolal Popovič. „Prosím vás, hovorte len. Toto je pre
nás zriedkavá radosť vidieť tak sa vzmáhať národného ducha. Ja som
takéto a podobné veci už viacerým známym tam po dobrých farách na dolnej
zemi radil a každý mi vravel, že by to veru dobre bolo, ale že to má
svoje ťažkosti. No, hľa, a tuto v chudobnej dedinke nachodím to, čo som
dosiaľ v bohatých mestečkách darmo hľadal."

„Hja, pravda, že každý počiatok je veru ťažký! No, keď človek neustane,
s pevnou vôľou predsa veľa môže previesť."

„To je isté!" poznamenal Popovič. „A cirkev, to je jediné pole, na
ktorom najbezpečnejšie sa môžeme ohradiť proti našim neprajníkom. Zvlášť
u evanjelikov, kde zbor cirkvi povolaný je samostatne riadiť svoje
záležitosti. Ktože môže takej cirkvi zakázať založiť si cirkevnú
knižnicu? Ba keď uznesie sa na tom konvent, môže i jednu oferu na takú
knižnicu povoliť alebo jej udržovanie nariadiť rozdelením ročitých
malých príspevkov na cirkevníkov."

„Pravda," vravel učiteľ. „Avšak žiadna cirkev to sama od seba neurobí.
To všetko len od vôle a horlivosti duchovného otca závisí. Ak ten
nepoučuje ľud, nehorlí, nepracuje, neupovedomený národ náš sám
neprichytí sa k ničomu, ba čo viac, ešte prekážať bude takým ľudomilným
snahám. V opustenosti svojej prichádza mi on ako červík do chrenu
zajedený. Neskôr ale, keď sa raz prebudí, nevie dosť napožehnávať
takýchto dobrodincov. Tak to aj u nás bolo. Žaloba za žalobou išla i k
samej stolici i k nášmu pánu biskupovi, že zháňame sa ktovie po akých
cieľoch, že náboženstvo zanedbávame, že zradu vlasti snujeme, že cirkev
luteránčime a sám pán boh vie čo ešte. A to vlastní cirkevníci naši sa
dali zneužiť podlým odrodilcom k takýmto žalobám. No napokon predsa
otvorili sa im oči. Máme teraz už nielen školu a cirkevnú knižnicu, lež
i spolok miernosti, hen pri kostole štepnicu, a to všetko dielo nášho
pána farára!"

„No, braček môj, ty si veľký človek!" vravel Popovič, stískajúc farárovu
pravicu. „Kedysi si básnil o Tatrách, o zapadnutej sláve Slovenska, o
jeho nádejach a krásnej budúcnosti. Teraz nepíšeš už básne na papier,
lež ryješ ich skutkami svojimi do knihy života. Sám odklínaš zapadnutú
slávu Tatier a medzi tŕním kliesniš cestu k blahej budúcnosti nášho
národa. Z verného syna Slovenska stal sa z teba odvtedy, čo sme sa
nevideli, opravdivý kňaz, opravdivý otec slovenského ľudu. Tišina môj
drahý, sláva ti za to!"

„Amice Marko! Dosť už bolo tých krásnych rečí, ktoré ani tak veľmi
nezasluhujem, veď len konám svoju povinnosť."

„Hej, ale koľkí sú, čo ju nielen nekonajú, lež ešte naproti nej robia!
Ej no, ej no, tento Dolanský! Teda tak sa časy premenili."

„Ja som vždy počul, že časy sa nemenia, lež my v nich," poznamenal pán
rechtor.

„Tak je!" doložil dolnozemský hosť. „No, aký to rozdiel medzi školou a
životom! Ja som vždy myslel, že náš Dolanský keď raz príde do života,
bude hory prenášať\... a teraz!\... denique, nie je všetko zlato, čo sa
blyští."

„No, páni moji," napomína pán farár, „nemudrujme toľko, lež berme sa už
raz do fary."

„Odpusť, braček, ja som už vo fare bol. No prv, než k pohárom sadneme,
musím ešte Dolanského navštíviť a veľmi by mi milé bolo, keby si išiel
so mnou."

„Dobre, brat môj, kvôli tebe veľmi vďačne. A vy, pán rechtor, prosím
vás, zájdite ku mne a buďte taký dobrý, opatrite nám dotiaľ dáku
večeru."

„Notabene, prestrieť dajte pre štyroch," doložil Popovič.

„Vari máš ešte voľakoho so sebou?"

„Nemám, ale Dolanský príde s nami. Zabavíme sa spolu."

„Dolanský?" usmial sa Tišina, nedôverujúc priateľovým slovám. „Braček
môj drahý, mýliš sa. Už tri roky u mňa nebol."

„No bude dnes. Poďme."

# 3. Nie je všetko zlato, čo sa blyští, ale ani samá huspenina

Pán farár Dolanský sedel vo svojom včelíne, fajčil a dumal, keď naši
neobyčajní hostia k nemu zavítali a svojou návštevou ho priviedli do
najväčších rozpakov. Ale tak sa zdalo príchodzím, že je predsa veľmi
rád, že ho našli nie vo fare, lež iba tu vo včelíne. Včelín zdal sa byť
útočiskom pokoja pána Dolanského. -- Bol teda očividne spokojný s tým,
že vo včelíne aspoň bez svedkov môže uvítať svojich hosťov. Avšak
spokojnosť jeho netrvala dlho, bo sotva minulo desať minút, prišla i
pani farárka so šitím. Keď zvedela, čo sú to za hostia, odobrala sa po
obyčajných pozdravoch a po veľmi krátkom rozhovore do chyžky, k včelínu
pristavenej, zaplesnúc za sebou dvere. Hostia teda zase zostali samotní.
No samota táto bola len zdanlivá, bo pán farár mal ten nápad, keď tú
chyžku pred dvoma rokmi staval, že miesto riadnych dverí pre usporenie
útrat upotrebil jedny staré, na farskej povale objavené sklené dvere, do
ktorých však miesto zabitých skiel nedal vsadiť nové sklá. Zapravil
diery sieťovinou, aby vraj komáre a muchy a včely nemohli dnu. Pani
farárka, aby sieťovina stratila priezračnosť, okrášlila ešte dvere
znútra tmavomodrou zásterkou. V akej situácii nachodil sa pán farár,
ktorý vedel, že každé slovo, čo sa prehovorí vo včelíne, zreteľne počuje
jeho manželka v chyžke šijúca, to ľahko uhádneme. Čo sa týka jeho
osobnosti, hoci od roku 1846 ešte len pätnásť rokov minulo, predsa by už
teraz nikto v ňom nebol hľadal toho niekdajšieho zápalistého a nadšeného
šuhaja. Roku 1846 Dolanský životom svojím a ideálmi predbehol
človečenstvo najmenej o pol storočia a predstavoval si svet slovenský
asi tak, ako mal vyzerať koncom bežného storočia. V roku 1861 bol
Dolanský so životom svojím a ideálmi o pol storočia naspäť, bo naveky
len o rozličných devalváciách rozhutoval. Terajšej duchovnej povahe
Dolanského zodpovedala už i vonkajšia podoba. Slovom, tak sa zdalo, že
sám seba opustil.

„Nuž, Samko môj, čože takto naveky robievaš?" pýta sa Popovič.

„Čo robím? Hm. Roboty a starostí dosť. Mám dvoje detí, musím sa
ohliadať, ako ich vychovám."

„Počujem ale, že dosť dobrú faru máš."

„Ale ja dobrú faru?! Braček, keď prší, všetky hrnce, misy a korytá musím
na povalu povykladať, aby do izieb netieklo."

„No ja nemyslím stavanie, ale dôchodky fary tvojej, že vraj sú dosť
pekné."

„Dôchodky? Hahaha! Neviem aké? Patrón mi nič nedáva, cirkev chudobná\...
veď vidíš, ako kostol a fara zvonku vyzerajú."

„Nuž a prečože si iného patróna pre cirkev nezvolíte?"

„Čo, iného patróna? Braček, nerozumiem ťa, ty žartuješ."

„Nežartujem, Samko môj. Vidíš, ja znám jednu cirkev, kde patrón bol
súčasne spolu aj inšpektorom cirkvi a práve tak sa staral o kostol,
školu a faru ako tu. Nuž, čo farár urobil? Zvolal bez inšpektora konvent
a cirkev uzniesla sa na tom, aby farár jej menom písal tomu patrónovi,
aby vykonával svoje povinnosti, bo ak nie, cirkev si zvolí iného
patróna. A tak sa stalo. Cirkev tá si zvolila svojho dedinského richtára
za inšpektora a celú obec za patróna. Má sa pritom znamenite, bo
cirkevné stavania sú také čisté a poriadne, akých na ďaleko na široko
niet."

„Hahaha! Braček, to je tuná nemožné. No všakver, brat Tišina, kto
tunajšie pomery pozná. Bol by mi to za inšpektor, náš dedinský richtár.
Tvoj kostolník viac stojí, všakver, Štefko?"

„Môj kostolník je síce chudobný človek..."

„Ale má rozum!" skočí mu do reči Dolanský, „a náš richtár je osol. Neraz
si tak rozhodujem, že by som veru nedbal, trebárs máme v dedine vyše
troch štvrtín obyvateľstva samých čírych luteránov, keby nie ako teraz
každý priestupný rok, lež rok po roku vždy tvoj farník bol richtárom."

„Braček Samko, odpusť, že ti úprimne vyznám. Príčinu toho jedine sám v
sebe musíš hľadať. Povedz mi, či si zvykol obcovať so svojimi farníkmi?"

„Ale ja, keď musím, nuž obcujem. Čože budem obcovať s tým sedliakom? Keď
ma na veselie zavolajú, nuž idem, ale aj tam sú ti --"

„Teda práve to, čo by si mal robiť, nerobíš, a čo by si nemal robiť,
robíš. -- Braček, ja znám jedného farára. Ten keď ráno vstane a vyjde do
pitvora, deň čo deň nájde tam pár starších mužov, babičiek a školákov a
pekne rúče zhovára sa s nimi nielen o počasí a úrodách poľných, ale i o
úrodách srdca a ducha, o potrebách nielen svojich, lež i o potrebách
ľudu a národa. A náhľady farárove takto, hľa, dostávajú sa medzi ľud a
vzdelávajú ho, bo gutta cavat lapidem. Keď vyrozpráva sa takto s nimi,
potom vojdú do svetlice, kde ich už pani farárka s pätoro čisto
oblečenými deťmi očakáva. Farár sadne za stôl, zaspievajú si raňajšiu,
potom kľaknú všetci a modlia sa k pánu bohu. Po modlitbe idú niektorí po
svojej práci, iní k riadnym službám božím raňajším do kostola a až po
odbavených modlitbách prinesie slúžka mliečko na stôl."

„To je všetko pekne, braček môj, ale tunajší ľud..."

„Samko môj, ver mi, že náš ľud slovenský je všade jednaký, pod Kriváňom
taký ako hen pri Tise, dobrý, pobožný, len ho viesť treba. Naraz to,
pravda, nejde. Ale len probuj bližšie a častejšie obcovať so svojím
ľudom. Uvidíš, ako ľahko sa on vzdeláva a onedlho pochopí ťa aj tvoje
ľudomilné snahy. No aristokratickým ignorovaním alebo odstrkovaním ľudu
národ nikdy nevzbudíš. Nám treba stavať budovu národnej osvety nie od
strechy, lež od základov. Keď ale kňaz, ktorý je povolaný položiť tieto
základy, odvracia sa od ľudu, považujúc ho za surovú, vzdelania
neschopnú a samosprávy nehodnú masu a nepoučuje ho o jeho životných
záujmoch, vtedy nie div, že ľud hlivie, ako dosiaľ hlivel, dá sa
komukoľvek použiť i ku skaze vlastných záujmov, v rozhodnej dobe i
najvernejších priateľov opúšťa a spojuje sa s najúhlavnejšími
nepriateľmi národa. To, hľa, ver mi, je jediná príčina vašej biedy a
nepopulárnosti vašich výtečníkov a ich ľudomilných ideí. Niet toho
malicherného, toho veľkého, toho dobrého, toho podlého, toho dovoleného,
toho nezákonného prostriedku, ktorého by naši nepriatelia nepoužili na
zvýšenie svojej moci a na utláčanie nás všetkých. Oni prosia, modlikajú,
hrozia, platia, kradnú, bijú, vešajú, slovom všetko, ale všetko robia na
našu skazu, a vy? Vy strčíte tuná ruky do vrecka, dívate sa na tie
pandrlácke komédie a ani to nerobíte, pri čom nič nereskírujete, čo vás
nič nestojí. Nepoučujete totižto ľud o jeho stave, o jeho záujmoch, o
jeho priateľoch, lež ignorujete ho, opovrhujete ním, akoby ste si už aj
vy boli osvojili tú starú hanebnú zásadu de misera contribuente plebe,
že je sedliak len preto na svete, aby na druhého robil."

„Ale braček, tunajší ľud --"

„A prečože hovoríš, že by si nedbal, čo by každý rok katolík bol
richtárom?"

„Lebo\... lebo\..."

„Lebo toť ľa Tišina odvtedy, čo je tu, s ľudom svojím každodenne obcuje.
Má nedeľnú školu, má cirkevnú knižnicu, má štepnicu a dal by sa vraj i
hospodársky spolok založiť v obci, keby mu tvoji farníci neprekážali."

„Čo moji?"

„Richtár je proti tomu," vraví Tišina, „že vraj on nevidí v tom žiadneho
osohu pre náš obecný ľud."

„Počul som o tom a skutočne ani ja nenahliadam\... lebo keď dačo chcem
odkladať, môžem si to aj doma odložiť."

„ Mýliš sa, braček. Ty snáď ani nevieš, čo a ako sa zakladajú
hospodárske spolky a aký je ich cieľ. Vidíš, ja ti to, keď sme už raz v
tom, ak chceš počúvať, v krátkosti rozpoviem. Ak vaša obec založí
hospodársky spolok, tak do jeho pokladnice každý úd ako základinu položí
jednu zlatku ročne."

„Hahaha! To ďaleko nepríde, čo zapísať sa dá trebárs celá dedina doňho."

„Koľkože máte domov v dedine?"

„I s fíliami asi tristo."

„No vidíš, ak len z každého tretieho domu jeden človek vstúpi za člena,
už máte sto zlatých."

„Nuž a čože už s tým?"

„Nuž potom okrem toho musí každý člen každý deň platiť do spolku dva
grajciare, to jest mesačne šesťdesiat grajciarov alebo ročne sedem
zlatých tridsať grajciarov. Sto členov činí už sedemsto tridsať zlatých.
Tieto peniaze budú sa dávať v menších čiastkach ako pôžičky ľuďom, čo
potrebujú peniaze, ale iba tým, ktorí sú členmi spolku, a to na šesť
percent a dve percentá provízie, dovedna teda osem percent."

„Čo, amice, to je hrozne veľa!"

„Ty, Samko, povedz mi, prosím ťa, keď tak tuná daktorý tvoj farník
potrebuje peniaze, notabene taký, čo nemá majetok, za aké úroky dostane
požičať peniaze?"

„Za nijaké, bo ak nemá majetku, nikto mu ani grajciara nezverí."

„ No vidíš, nebude ten teda rád, keď tu na osem dostane percent?"

„Teda aj takým požičia spolok peniaze, čo nemajú dom a role?"

„To sa rozumie, lebo tí obyčajne platievajú najväčšie úroky. Krajčír,
švec, stolár, hrnčiar, drotár a vôbec všetci priemyselníci, ak dostanú
peniaze, musia nahradiť veriteľovi i riziko úrokmi, pretože okrem
statočnosti nemajú inej hypotéky. Nuž a keď si taký sedliak, čo má dom a
role, požičia u Abraháma napríklad päť zlatých, čo mu platí za rok?"

„Amice, päť zlatých nepožičiava sa nikdy na rok, lež len na tri-štyri
týždne a platí sa, nakoľko viem, od nového zlatého na týždeň tuším desať
grajciarov."

„Nevrav, braček, to je nemožné!"

„Ba, tak mi hovoria."

„Aj ja som tak počul," doložil Tišina, „je to hrozný interes."

„Amice Dolanský, vieš, že je to od sto zlatých na týždeň desať zlatých a
na rok päťsto dvadsať!!! -- Teda osem percent je veľa a päťsto dvadsať
nie?"

„Nemyslel som, že to tak veľa vynáša."

„Veru vynáša. Vidíš, ako ti potom sedliak má ku grošu prísť a zmôcť sa,
keď musí platiť také úroky, keď ho potreba prikvačí. No hospodársky
spolok dá každému svojmu členovi peniaze na osem percent či na týždeň,
či na rok, to je všetko jedno, bez ohľadu na to, či si požičia päť a či
sto zlatých. Rozumie sa, že to vždy výbor rozhoduje, koľko sa komu môže
požičať, bo tu platí zásada ,všetci za jedného a jeden za všetkých'.
Okrem toho, braček, sú ľudia, ktorí keď si zgazdujú pár zlatých, odložia
ich, no radi by boli, keby im peniažky v skrini odložené donášali dáky
úžitok. Požičať ich voľakomu? To sa boja, bo vraj dlžník nevrátil by
dlžobu načas, práve keď by oni groše najviac potrebovali, a pravotiť sa
-- to nechcú. To vlečie sa dlhé mesiace, ba často i roky, ba viac
unúvania a meškania práce stojí, než sú tie úroky hodné. Ako dobre,
vidíš, takému hospodárovi padne, keď si pár zlatých na také miesto môže
odložiť, kde mu ich každú hodinu i s úrokmi bez prekážky vyplatia."

„To je všetko pravda, nuž ale keď dakto nestačí ani tie každodenné
grajciare platiť."

„Keď nemôže, nuž vystúpi, kedy sa mu zachce. Dostane to, čo dnu vložil i
s úrokmi naspäť (okrem základných sto grajciarov) a stratí i právo
požičiavať peniaze od spolku."

„Nuž a dokiaľ tie každodenné dva grajciare platiť treba?"

„Iba dotiaľ, kým nezmôže sa spolok natoľko, že príspevky tieto viac
nebude potrebovať. Keď napríklad kapitál spolku vzrastie raz na
päť-šesťtisíc, nuž potom už takýchto príspevkov nebude treba. Potom
zráta sa každému, koľko úhrnom vložil a dá sa mu podľa toho štvrť, pol,
ba i celá účastina, ktorú, keď chce, predá, keď chce, podrží si. Podľa
nej bude si vyberať dividendy z ročných dôchodkov spolku."

„Amice, to sa mi ľúbi. To je skutočne znamenité. Braček Tišina, taký
spolok by sme si mali založiť."

„V Čechách ho má temer každá väčšia obec, a preto sa tam teraz tak
vzmáha národný duch aj v nižších vrstvách ľudu. Ba takýmito spolkami
napomáha sa hmotný dobrobyt ľudu a s ním zotavuje sa pomaly aj ochabnutý
duch národa. Pri spolkovaní sa častejšie ľudia schádzajú a vymieňajú si
rozličné idey. Náš opustený ľud naučí sa tak pomaly rozmýšľať, ba i
hovoriť o svojom stave a verejne vystupovať za svoje záujmy. Slovom,
vyjde z tej maloletosti, v ktorej až podnes ešte hlivie."

„Pravda," rečie Dolanský, „no neverím, že by nám taký spolok povolili."

„Braček, každá vláda sa pokladá za šťastnú, keď sa vzmáha hmotný
dobrobyt jej ľudu. Bo človek, ktorý sa má dobre, nielenže dane ľahšie
platí, no všeobecne sa vraví, že i za poriadok, a teda i za zákonnosť
býva zaujatejší, než ten, ktorý nemá čo stratiť. A napokon, ak by
nepovolili obci založiť hospodársky spolok, nuž dobre, nech cirkev
založí takúto ,sporiteľňu' pre svojich farníkov. Tomu podľa zákona nikto
nemôže prekážať."

„Tak je, braček Tišina, ja som za to, aby sme si založili dačo takého."

„Teším sa, Samko môj," odpovedá Tišina, „že vidíš blahonosné pôsobenie
podobného spolku. Tu moja ruka, že to dokážeme."

„No, sláva vám, bračekovci! Vidíš, Samko môj, koľko ráz nejeden z
tvojich farníkov nevie, ako útraty zapraviť, keď náhle má v dome pohreb.
A ty nedostaneš ani grajciara. --"

„Tak je," vzdychol si Dolanský.

„A tvoj farník padne pre pár grošov do rúk úžerníkov, aby mohol dať
spraviť truhlu a jamu vykopať. Uvidíš, nech taký spolok bude tuná
jestvovať len desať rokov, ako sa zmôže ľud ten a s ním -- čo je veľmi
prirodzené -- aj tvoje dôchodky. Avšak bolo by treba ľud o tom dopredu
poučovať, založiť nedeľnú školu a s ňou spojenú cirkevnú knižnicu."

„No to, myslím, nie je tak veľmi potrebné."

„Never, Samko môj! To je prvý krok. Keď ty v nedeľu po kostole zdržíš
ľud v božom chráme alebo zavoláš ho do školy, vďačne bude počúvať tvoje
naučenia. Oboznámi sa s tebou nielen telesne, lež i duševne a ty s ním.
Dostane tak k tebe neohraničenú dôveru, ktorú dosiaľ dozaista nemá, lebo
si ho zanedbával. Staral si sa len o svoje štóly a korce, a nie o to,
ako by si ľud svoj hmotne i duševne mohol pozdvihnúť. Budeš im čítať
knihy pojednávajúce o podobných veciach a naše noviny."

„Braček, odpusti, politikou sa nerád zapodievam."

„Samko môj, politikou sa musíš zapodievať, ak chceš dobro svojho ľudu.
Nehovorím ja, že politikou Anglicka v Indii alebo Francúzska v Mexiku,
ale hovorím, politikou vlastného národa. Pozorným okom treba sprevádzať
všetky hnutia národa, znať dokonale, čo ho bolí, čo mu treba a čo mu
môže byť v každej okolnosti najprospešnejšie. A to je jedine tak možné,
keď časopisy naše, to zrkadlo nášho slovenského národa budeš usilovne
čítať."

„Amice, počujem, že ich je teraz deväť. Kdeže by som ja chudobný kňaz
mohol držať všetky naše časopisy?!"

„To nehovorím, aby si ich ty všetky držal, to by bola obeť, ktorú od
chudobného kňaza nikto žiadať nemôže. Avšak, aby si ich predsa mohol
čítať, k tomu ti veľa netreba. Počuj len, založíš si cirkevnú knižnicu.
Najprv, keď si ľud k tomu už náležite pripravil, vyzveš ho v chráme
božom k dobrovoľným príspevkom na tú knižnicu. -- Ver mi, že zídu sa ti
dva tri zlaté, potom vyzveš najzámožnejších gazdov, či by sa nechceli
stať zakladateľmi tej knižnice. Mená tých, ktorí na to pristanú, zapíšeš
na pamiatku do jednej veľkej knihy. Každý taký zakladateľ bude povinný
platiť mesačne osem-desať grajciarov, za čo bude mať tú výhodu, že sa mu
ktorákoľvek knižka z knižnice aj domov požičia. Čo len dvadsať takých
gazdov nájdeš, už to bude do roka dvadsaťštyri zlatých. Potom, ak bude
krstenie, svadba alebo akákoľvek iná zábava, nikdy nezabudni ani medzi
zábavnými žartmi na vážne dielo na národa roli dedičnej. Zabrinkaj
tanierikom s vyzvaním, aby čím kto chce prispel na cirkevnú knižnicu. A
čo ti každá svadba a každé krštenie len päť grošov donesie, už je to
značná pomôcka. No a ľud náš je dobrý a nábožný. Istotne nezabudne ani
na knižnicu, keď dačo obetuje či na školu, či na kostol."

„Ale, braček, nevidím potrebu držať všetky noviny, napríklad i tie,
ktoré i tak máme v našej dedine."

„Nemyslím ja kadejakých ,ľudu priateľov' a vlkov hltavých v rúchu ovčom,
obyčajne len proti vám zakúpených. Myslím časopisy, o ktorých sme
presvedčení, že pracujú na dobre a zveľadení slovenského národa. A to sú
pre katolíkov znamenitý *Cyril a Metod*, pre luteránov *Cirkevné listy*,
pre obe vyznania výtečné *Vedomosti*, *Priateľ školy* atď. A vidíš,
trebárs by sa v obci i nachodil jeden výtlačok daktorých týchto novín,
nech predsa cirkevná knižnica všetky drží."

„To neviem, prečo nadarmo peniaze vyhadzovať."

„Preto, aby bolo viac odberateľov. Vidíš, takmer každý prebudený a
uvedomelý Slovák, ktorý sa neštíti obetí, drží všetky vaše časopisy.
Hja, braček, ale takých prebudených máte ešte málo a žiadať od tých
štyristo-päťsto národovcov, aby len oni sami všetko konali a všetky
ťarchy znášali, je vec nespravodlivá. Braček, pozri len do katalógu
predplatiteľov či *Vedomostí*, či *Černokňažníka* atď., vždy a všade len
tie isté mená tých istých obetavých našincov nájdeš, ktorí aj ináč každú
knihu kúpia a všade sú, všade idú na vlastné útraty, kde to česť a dobro
národa žiada. To je ale nie v poriadku. Hľaďte vy Slováci týmto verným
synom národa uľaviť ich veľké a storaké ťarchy. Pretože však nemáte ešte
dosť jednotlivcov, ktorí by boli vstave napomáhať a celkom vydržiavať
vaše časopisectvo, nevyhnutne vám potrebné k prebudeniu národa, utvorte
spolky, ktorých členovia s malými príspevkami vykonajú veľmi ľahko to,
čo jednotliví národovci nevládzu. Pováž si len, keby si každá slovenská
cirkev, či katolícka, či luteránska, založila cirkevnú knižnicu a držala
si len jediný časopis, nuž hneď by mali vaši redaktori na tisíce
predplatiteľov. Takto by sa nielen sami osamostatnili, ale mohli by aj
svojich dopisovateľov primerane honorovať, čo by zase bolo veľkým
podnetom k živšej činnosti literárnej."

„Pravdu máš, Marko môj!" zvolal Dolanský a pošepky dodal: „Vidíte, moja
žena mi naveky hudie, že z tej slovenčiny nijakého osohu niet. Bo vieš,
ja si niekedy tak zabásnim, nuž a keď ma pristihne, potom ma už mydlí,
že na kýho čerta sa s tým zapodievam, že to na kuchyňu nič nedonesie. A
vraj naproti tomu každú maďarskú báseň, ako pán inšpektor vravieva,
rýdzim zlatom platia."

„To je prirodzené, bo tam má každý časopis na tisíce odberateľov. Ani u
nás by nebolo ináč, keby sa takto naši ľudia zaujali za slovenské
časopisectvo."

„Teda ty, Tišina, si už skutočne založil cirkevnú knižnicu, ktorá drží
všetky časopisy?"

„Tak je, brat môj a máme už i zo dvesto kníh v nej, ktoré moji ľudia
čítajú s neslýchanou dychtivosťou."

„No, amice, tu moja ruka, do Petra a Pavla ju i ja musím založiť. Vidíš,
keby mi to takto bol voľakto prv rozpovedal."

„Samko môj," vyhováral sa Tišina, „zbadal som, že si bočil odo mňa a
preto som ti nechcel byť na ťarchu."

„Veľmi si chybil," prevzal slovo Popovič. „Nemožno, žeby v takom
nadšenom učeníkovi Ľudovíta, ako bol Dolanský, pre trampoty sveta naveky
vytuchol všetok zápal. Vy Slováci ste, braček, takí ľudia, že tiahnete
jeden sem a druhý tam, ba nejeden ešte i naspäť. Vám to nie ,stokráte
mluviť,' lež naveky ,kričať' treba a vbiť nasilu dačo dobrého do hlavy,
aby ste sa toho lapili, ako sa patrí. Vy ste priatelia toho
polovičkárstva, ani sem, ani tam, a ,nur vom Halben sich entwöhnen',ako
vraví Goethe. Vy sa bojíte pre rozličné, často dosť malicherné svetské
ohľady zastať pravdu a vystúpiť smelo ako my tam dolu. Slovom, vy ste
ľudia na skutky a činy ešte nenavyknutí, vás k najblahonosnejším činom
treba za vlasy ťahať, k vášmu vlastnému dobru silou nútiť\... Na toto,
brat môj Tišina, si ty zabudol, a tak, hľa, zanedbal si Dolanského.
Povážte len, koľko dobrého by ste od desiatich rokov boli mohli vykonať
pre vašu obec, keby ste boli pracovali zjednotenými silami. No a ďalej
to, Samko, všakver ináč bude?"

„Ej, ináč, braček! Veľmi som ti povďačný, otvoril si mi oči!"

„No chvalabohu, že je tak! Ale teraz, bračekovci, poďte ku mne, zajeme
si a zapijeme," ozval sa Tišina.

„Odpusti, braček môj," riekol Dolanský, „dnes už nemožno, ale zajtra..."

„Zajtra nie je brat Tišina doma."

„Nie? Kamže sa strojíš?"

„Do Martina."

„Bezpochyby v súkromných záležitostiach."

„Nie v súkromných, lež v národných."

„Nuž, či ty nevieš, čo sa v Martine robí?"

„Skutočne, vyznať musím --"

„Kdeže máš osemnáste číslo *Vedomostí*?"

„Aha!\... to jest\... neviem\... odpusti\... vlastne\..."

„Čo, vari ani *Vedomosti* nedržíš?"

„Braček, chudobný som, ale keď založím knižnicu, potom\... verte mi,
bračekovci, hanbím sa pred vami. Ale," a tu obzerá sa na chyžku pri
včelíne a pošepky vraví, „moja stará\..."

„Braček," riekol Tišina vážne, „ja mám česť tvoju ženu osobne poznať.
Pravda, je to dobrá gazdiná, ale je to i osoba dobrá, statočná a
vzdelaná. Neverím preto, že by ľudskému duchu, menovite svojmu mužovi,
slovenskému kňazovi prekážala zaopatriť si duševnú potravu, keď uznáva,
že telo nemôže žiť bez potravy."

Dolanský osinel od ľaku, vediac, že tieto slová neomylne počula i jeho
žena.

Sotva mal dosť času ohliadnuť sa na chyžku, keď sa vo dverách ocitla
postava farárky. „Tak je, pán brat!" riekla, „ja som tuná reči toho
dolnozemského pána počúvala a hoci našu slovenčinu i so srbštinou trocha
pomiešal, predsa som všetko dokonale rozumela. Ich reči ma úplne
presvedčili o neklamnej pravdivosti týchto náhľadov, o ktorých som
dosiaľ ešte nikdy nepočula. A preto sľubujem, že ak som niečím prekážala
dosiaľ našej národnej veci, v budúcnosti sa budem usilovať napraviť to
svojím pričinením. Úplne som presvedčená, že s podobným vzdelávaním ľudu
musí sa dvíhať jeho dobrobyt a teda i dobrobyt jeho kňazov a učiteľov!"

„Sláva vám, pani sestra!" kričali Tišina a Popovič jedným hrdlom a
bežali jej naproti. Dolanský vyzeral, akoby bol spadol z duba.

„No skutočne sa radujem, že moja návšteva priniesla také hojné ovocie.
Avšak ešte jednu prosbu mám. V Martine sa zíde dňa 6. júna národ
slovenský formulovať prosby svoje pred kráľa a vysoký snem uhorský. V
prosbe tejto vysloví národ, čo žiada a čo nevyhnutne musí dostať. Aby s
bratmi Maďarmi a inými národmi uhorskými v prastarej vlasti našej pod
korunou svätého Štefana v mieri a pokoji ako národ mohol jestvovať. Na
porade tejto zúčastnia sa všetci národovci slovenskí. Aj brat Tišina tam
ide a ja s ním. Prosba moja teda je, aby pripojil sa k nám i brat náš
Dolanský. --"

„Braček, keby len tie peniaze\... Vieš, že cesta veľa stojí."

„Samko môj," riekla farárka, „pár grošov sa len i u nás nájde, ak ti to
úrad tvoj dovoľuje, neodťahuj sa ani ty\..." viac hovoriť nemohla, lebo
jej Dolanský vrelým bozkom pretrhol reč.

„Živio!" kričal Marko, „živio, pani farárka!" -- a tisol jej ruku.

„Pôjdeme teda traja," usmieval sa Tišina v blahej spokojnosti. „Jeden
katolík, jeden luterán a jeden pravoslávny!"

„Tak je, traja kresťania, traja opravdiví Slovania! A teraz už poďme k
Tišinovi a pripijeme si na zdravie, na požehnanie našej cesty a Svätému
Martinu, ktorý svojím vystúpením prebral slovenský národ zo sna, na
slávu! -- Živili Slováci!"

„Nech žijú takíto hodní Srbi," zvolá pani farárka, „ako je pán Popovič,
sláva mu!"

„Sláva mu!"

„Sláva všetkým Slovanom!" kričí Marko a Tišina na to: „Peklo zradcom,
nebo Slovanom verným!"
